<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>晉書-卷八‧帝紀第八</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
	帝紀第八
</h1><hr/></div>
<div class="section" id="title-1"><h2>
<strong>穆帝</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
	穆皇帝諱聃，字彭子，康帝子也。建元二年九月丙申，立爲皇太子。戊戌，康帝崩。己亥，太子即皇帝位，時年二歲。大赦，尊皇后爲皇太后。壬寅，皇太后臨朝攝政。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	冬十月乙丑，葬康皇帝于崇平陵。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	十一月庚辰，車騎將軍庾冰卒。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
	永和元年春正月甲戌朔，皇太后設白紗帷於太極殿，<span class="jiaozhusup">甲戌非朔日。御覽二九引晉起居注云：「正月辛未朔，雨，不會。甲戌，皇太后登太極前殿。」據此，甲戌乃初四日。</span>抱帝臨軒。改元。甲申，進鎮軍將軍、武陵王晞爲鎮軍大將軍、開府儀同三司，以鎮軍將軍顧眾爲尚書右僕射。<span class="jiaozhusup">斠注：本傳「鎮軍」作「領軍」。按：時司馬晞已爲鎮軍，則顧眾爲領軍，較合理。</span>
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	夏四月壬戌，詔會稽王昱錄尚書六條事。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	五月戊寅，大雩。尚書令、金紫光祿大夫、建安伯諸葛恢卒。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	六月癸亥，地震。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	秋七月庚午，持節、都督江荊司梁雍益寧七州諸軍事、江州刺史、征西將軍、都亭侯庾翼卒。翼部將干瓚、<span class="jiaozhusup">「干」，各本作「千」或「于」，今據元和姓纂、通鑑九七及胡注改。</span>戴羲等殺冠軍將軍曹據，舉兵反，安西司馬朱燾討平之。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	八月，豫州刺史路永叛奔於石季龍。庚辰，<span class="jiaozhusup">八月戊戌朔，無庚辰。庚辰爲九月十三日。</span>以輔國將軍、徐州刺史桓溫爲安西將軍、持節、都督荊司雍益梁寧六州諸軍事，領護南蠻校尉、荊州刺史。石季龍將路永屯于壽春。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	九月丙申，皇太后詔曰：「今百姓勞弊，其共思詳所以振卹之宜。及歲常調非軍國要急者，並宜停之。」
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	冬十二月，李勢將爨頠來奔。涼州牧張駿伐焉耆，降之。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	二年春正月丙寅，大赦。己卯，使持節、侍中、都督揚州諸軍事、揚州刺史、驃騎將軍、錄尚書事、都鄉侯何充卒。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	二月癸丑，以左光祿大夫蔡謨領司徒，錄尚書六條事、撫軍大將軍、會稽王昱及謨並輔政。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	三月丙子，以前司徒左長史殷浩爲建武將軍、揚州刺史。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	夏四月己酉朔，日有蝕之。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	五月丙戌，涼州牧張駿卒，子重華嗣。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	六月，石季龍將王擢襲武街，執張重華護軍胡宣。又使麻秋、孫伏都伐金城，太守張沖降之。重華將謝艾擊秋，敗之。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	秋七月，以兗州刺史褚裒爲征北大將軍，開府儀同三司。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	冬十月，地震。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	十一月辛未，安西將軍桓溫帥征虜將軍周撫，輔國將軍、譙王無忌，建武將軍袁喬伐蜀，拜表輒行。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	十二月，枉矢自東南流於西北，其長竟天。<span class="jiaozhusup">「竟」，宋本作「半」，與建康實錄八合。</span>
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	三年春三月乙卯，桓溫攻成都，克之。丁亥，李勢降，<span class="jiaozhusup">三月己未朔，無乙卯，疑爲「丁卯」之誤。又載記李勢降文云「三月十七日李勢叩頭」，十七日爲乙亥，疑「丁亥」爲「乙亥」之誤。丁亥則三月二十九日。</span>益州平。林邑范文攻陷日南，害太守夏侯覽，以尸祭天。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	夏四月，地震。蜀人鄧定、隗文舉兵反，桓溫又擊破之，使益州刺史周撫鎮彭模。丁巳，鄧定、隗文復入據成都，征虜將軍楊謙棄涪城，退保德陽。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	五月戊申，進慕容皝爲安北將軍。石季龍又使其將石寧、麻秋等伐涼州，次於曲柳。張重華使將軍牛旋禦之，退守枹罕。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	六月辛酉，大赦。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	秋七月，范文復陷日南，害督護劉雄。隗文立范賁爲帝。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	八月戊午，張重華將謝艾進擊麻秋，大敗之。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	九月，地震。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	冬十月乙丑，假涼州刺史張重華大都督隴右關中諸軍事、護羌校尉、大將軍，武都氐王楊初爲征南將軍、雍州刺史、平羌校尉、仇池公，並假節。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	十二月，振威護軍蕭敬文害征虜將軍楊謙，<span class="jiaozhusup">周撫傳作「楊謹」。</span>攻涪城，陷之。遂取巴西，通于漢中。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
	四年夏四月，范文寇九德，<span class="jiaozhusup">斠注：林邑傳、通鑑作「九真」。下同。</span>多所殺害。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	五月，大水。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
	秋八月，進安西將軍桓溫爲征西大將軍、開府儀同三司，封臨賀郡公；西中郎將謝尚爲安西將軍。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	九月丙申，慕容皝死，子雋嗣僞位。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
	冬十月己未，地震。石季龍使其將苻健寇竟陵。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
	十二月，豫章人黃韜自號孝神皇帝，聚眾數千，寇臨川，太守庾條討平之。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
	五年春正月辛巳朔，<span class="jiaozhusup">正月戊寅朔，辛巳爲月之初四日，「朔」字疑衍。</span>大赦。庚寅，地震。石季龍僭即皇帝位于鄴。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
	二月，征北大將軍褚裒使部將王龕北伐，獲石季龍將支重。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
	夏四月，益州刺史周撫、龍驤將軍朱燾擊范賁，<span class="jiaozhusup">周撫傳作「朱壽」。</span>獲之，益州平。封周撫爲建城公。假慕容雋大將軍、幽平二州牧、大單于、燕王。征西大將軍桓溫遣督護滕畯討范文，爲文所敗。石季龍死，子世嗣僞位。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
	五月，石遵廢世而自立。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
	六月，桓溫屯安陸，遣諸將討河北。石遵揚州刺史王浹以壽陽來降。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
	秋七月，褚裒進次彭城，遣部將王龕、李邁及石遵將李農戰于代陂，<span class="jiaozhusup">褚裒傳作「李菟」。</span>王師敗績，王龕爲農所執，李邁死之。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
	八月，褚裒退屯廣陵，西中郎將陳逵焚壽春而遁。梁州刺史司馬勳攻石遵長城戍，仇池公楊初襲西城，皆破之。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
	冬十月，石遵將石遇攻宛，陷之，執南陽太守郭啟。司馬勳進次懸鉤，石季龍故將麻秋距之，勳退還梁州。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
	十一月丙辰，石鑒弒石遵而自立。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
	十二月己酉，使持節、都督徐兗二州諸軍事、徐州刺史、征北大將軍、開府儀同三司、都鄉侯褚裒卒。以建武將軍、吳國內史荀羨爲使持節、監徐兗二州諸軍事、北中郎將、徐州刺史。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
	六年春正月，帝臨朝，以褚裒喪故，懸而不樂。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
	閏月，冉閔弒石鑒，僭稱天王，國號魏。鑒弟祗僭帝號于襄國。丁丑，彗星見于亢。己丑，加中軍將軍殷浩督揚豫徐兗青五州諸軍事、假節。氐帥苻洪遣使來降，以爲氐王，封廣川郡公。假洪子健節，監河北諸軍事、右將軍，封襄國縣公。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
	三月，石季龍故將麻秋鴆殺苻洪于枋頭。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
	夏五月，大水。廬江太守袁真攻合肥，克之。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
	六月，石祗遣其弟琨攻冉閔將王泰于邯鄲，琨師敗績。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
	秋八月，輔國將軍、譙王無忌薨。苻健帥眾入關。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
	冬十一月，冉閔圍襄國。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
	十二月，免司徒蔡謨爲庶人。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
	是歲，大疫。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
	七年春正月丁酉，<span class="jiaozhusup">宋書五行志五「丁酉」下有「朔」字，是。</span>日有蝕之。辛丑，鮮卑段龕以青州來降。苻健僭稱王，國號秦。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
	二月戊寅，以段龕爲鎮北將軍，封齊公。石祗大敗冉閔于襄國。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
	夏四月，梁州刺史司馬勳出步騎三萬，自漢中入秦川，與苻健戰于五丈原，王師敗績。加尚書令顧和開府儀同三司。劉顯弒石祗。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
	五月，祗兗州刺史劉啟自鄄城來奔。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
	秋七月，尚書令、左光祿大夫、開府儀同三司顧和卒。甲辰，濤水入石頭，溺死者數百人。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
	八月，冉閔豫州牧張遇以許昌來降，<span class="jiaozhusup">周校：冉閔載記作「冉遇」。</span>拜鎮西將軍。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
	九月，峻陽、太陽二陵崩。甲辰，帝素服臨于太極殿三日，遣兼太常趙拔修復山陵。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
	冬十月，雷雨，震電。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
	十一月，石祗將姚弋仲、冉閔將魏脫各遣使來降，<span class="jiaozhusup">冉閔載記、通鑑九九並作「魏統」。</span>以弋仲爲車騎將軍、大單于，封高陵郡公；弋仲子襄爲平北將軍、都督并州諸軍事、并州刺史、平鄉縣公；<span class="jiaozhusup">姚襄載記及御覽一二三引後秦錄「平鄉」皆作「即丘」。</span>脫爲安北將軍、監冀州諸軍事、冀州刺史。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
	十二月辛未，征西大將軍桓溫帥眾北伐，次于武昌而止。時石季龍故將周成屯廩丘，高昌屯野王，樂立屯許昌，李歷屯衛國，皆相次來降。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
	八年春正月辛卯，日有蝕之。劉顯僭帝號于襄國，冉閔擊破，殺之。苻健僭帝號于長安。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
	二月，峻平、崇陽二陵崩。戊辰，帝臨三日，遣殿中都尉王惠如洛陽，以衛五陵。鎮西將軍張遇反于許昌，使其黨上官恩據洛陽。樂弘攻督護戴施於倉垣。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
	三月，使北中郎將荀羨鎮淮陰。苻健別帥侵順陽，太守薛珍擊破之。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
	夏四月，冉閔爲慕容雋所滅。雋僭帝號于中山，稱燕。安西將軍謝尚帥姚襄與張遇戰于許昌之誡橋，王師敗績。苻健使其弟雄襲遇，虜之。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
	秋七月，大雩。石季龍故將王擢遣使請降，拜征西將軍、秦州刺史。丁酉，以鎮軍大將軍、武陵王晞爲太宰，撫軍大將軍、會稽王昱爲司徒，征西大將軍桓溫爲太尉。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
	八月，平西將軍周撫討蕭敬文于涪城，斬之。冉閔子智以鄴降，督護戴施獲其傳國璽，送之，文曰「受天之命，皇帝壽昌」，百僚畢賀。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
	九月，冉智爲其將馬願所執，降于慕容恪。中軍將軍殷浩帥眾北伐，次泗口，遣河南太守戴施據石門，滎陽太守劉𨔵戍倉垣。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
	冬十月，秦州刺史王擢爲苻健所逼，奔于涼州。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
	九年春正月乙卯朔，大赦。張重華使王擢與苻健將苻雄戰，擢師敗績。丙寅，皇太后與帝同拜建平陵。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
	三月，旱。交州刺史阮敷討林邑范佛于日南，破其五十餘壘。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
	夏四月，以安西將軍謝尚爲尚書僕射。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
	五月，大疫。張重華復使王擢襲秦州，取之。仇池公楊初爲苻雄所敗。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
	秋七月丁酉，地震，<span class="jiaozhusup">校文：五行志作「八月」，震者爲京都。按：宋書五行志五亦作「八月」。七月無丁酉，八月壬午朔，丁酉爲月之十六日。</span>有聲如雷。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
	八月，遣兼太尉、河間王欽修復五陵。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
	冬十月，中軍將軍殷浩進次山桑，使平北將軍姚襄爲前鋒。襄叛，反擊浩，浩棄輜重，退保譙城。丁未，涼州牧張重華卒，子耀靈嗣。是月，張祚弒耀靈而自稱涼州牧。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
	十一月，殷浩使部將劉啟、王彬之討姚襄，復爲襄所敗，襄遂進據芍陂。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
	十二月，加尚書僕射謝尚爲都督豫、揚、江西諸軍事，領豫州刺史，鎮歷陽。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
	十年春正月己酉朔，帝臨朝，以五陵未復，懸而不樂。涼州牧張祚僭帝位。冉閔降將周成舉兵反，自宛陵襲洛陽。<span class="jiaozhusup">宛陵屬宣城郡。通鑑九九作「自宛襲洛陽」，紀文「陵」字疑衍。</span>辛酉，河南太守戴施奔鮪渚。丁卯，地震，有聲如雷。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
	二月己丑，太尉、征西將軍桓溫帥師伐關中。廢揚州刺史殷浩爲庶人，以前會稽內史王述爲揚州刺史。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
	夏四月己亥，溫及苻健子萇戰于藍田，大敗之。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
	五月，江西乞活郭敞等執陳留內史劉仕而叛，<span class="jiaozhusup">姚襄載記「郭敞」作「郭斁」。又姚襄載記及冊府四四０皆云劉仕爲堂邑內史，疑作堂邑者是。晉堂邑郡治所在江蘇六合境，離建康近，故「京師震駭」。</span>京師震駭，以吏部尚書周閔爲中軍將軍，屯于中堂，豫州刺史謝尚自歷陽還衛京師。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
	六月，苻健將苻雄悉眾及桓溫戰于白鹿原，王師敗績。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
	秋九月辛酉，桓溫糧盡，引還。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
	十一年春正月甲辰，侍中、汝南王統薨。平羌校尉、仇池公楊初爲其部將梁式所害，初子國嗣位，因拜鎮北將軍、秦州刺史。齊公段龕襲慕容雋將榮國於郎山，敗之。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
	夏四月壬申，隕霜。乙酉，地震。姚襄帥眾寇外黃，冠軍將軍高季大破之。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
	五月丁未，地又震。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
	六月，苻健死，其子生嗣僞位。 
</p>
<p class="em2" id="p92"><a class="gg-link" href="#p92" onclick="return changeColor(this);"></a>
	秋七月，宋混、張瓘弒張祚，而立耀靈弟玄靚爲大將軍、涼州牧，遣使來降。以吏部尚書周閔爲尚書左僕射，領軍將軍王彪之爲尚書右僕射。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
	冬十月，進豫州刺史謝尚督并冀幽三州諸軍事、鎮西將軍，鎮馬頭。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
	十二月，慕容恪帥眾寇廣固。壬戌，上黨人馮鴦自稱太守，背苻生遣使來降。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
	十二年春正月丁卯，帝臨朝，以皇太后母喪，懸而不樂。鎮北將軍段龕及慕容恪戰于廣固，大敗之，恪退據安平。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
	二月辛丑，帝講孝經。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
	三月，姚襄入于許昌，以太尉桓溫爲征討大都督以討之。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
	秋八月己亥，桓溫及姚襄戰于伊水，大敗之。襄走平陽，徙其餘眾三千餘家於江漢之間，執周成而歸。使揚武將軍毛穆之，督護陳午，輔國將軍、河南太守戴施鎮洛陽。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
	冬十月癸巳朔，日有蝕之。慕容恪攻段龕於廣固，使北中郎將荀羨帥師次于琅邪以救之。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
	十一月，遣兼司空、散騎常侍車灌，龍驤將軍袁真等持節如洛陽，修五陵。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
	十二月庚戌，以有事于五陵，告于太廟，帝及群臣皆服緦，于太極殿臨三日。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
	是歲，仇池公楊國爲其從父俊所殺，俊自立。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
	升平元年春正月壬戌朔，帝加元服，告于太廟，始親萬機。大赦，改元，增文武位一等。皇太后居崇德宮。丁丑，隕石于槐里一。是月，鎮北將軍、齊公段龕爲慕容恪所陷，遇害。扶南竺旃檀獻馴象，<span class="jiaozhusup">「竺」上原有「天」字。校文：扶南傳作「竺旃檀」，南史、梁書同，此誤衍「天」字。今據刪。</span>詔曰：「昔先帝以殊方異獸或爲人患，禁之。今及其未至，可令還本土。」
</p>
<p class="em2" id="p104"><a class="gg-link" href="#p104" onclick="return changeColor(this);"></a>
	三月，帝講孝經。壬申，親釋奠于中堂。
</p>
<p class="em2" id="p105"><a class="gg-link" href="#p105" onclick="return changeColor(this);"></a>
	夏五月庚午，鎮西將軍謝尚卒。苻生將苻眉、<span class="jiaozhusup">周校：苻生載記作「苻黃眉」。按：通鑑一００與載記同。</span>苻堅擊姚襄，戰於三原，斬之。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
	六月，苻堅殺苻生而自立。以軍司謝奕爲使持節、都督、安西將軍、豫州刺史。
</p>
<p class="em2" id="p107"><a class="gg-link" href="#p107" onclick="return changeColor(this);"></a>
	秋七月，苻堅將張平以并州降，遂以爲并州刺史。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
	八月丁未，立皇后何氏，大赦，賜孝悌鰥寡米，人五斛，逋租宿債皆勿收，大酺三日。
</p>
<p class="em2" id="p109"><a class="gg-link" href="#p109" onclick="return changeColor(this);"></a>
	冬十月，皇后見於太廟。
</p>
<p class="em2" id="p110"><a class="gg-link" href="#p110" onclick="return changeColor(this);"></a>
	十一月，雷。
</p>
<p class="em2" id="p111"><a class="gg-link" href="#p111" onclick="return changeColor(this);"></a>
	十二月，以太常王彪之爲尚書左僕射。
</p>
<p class="em2" id="p112"><a class="gg-link" href="#p112" onclick="return changeColor(this);"></a>
	二年春正月，司徒、會稽王昱稽首歸政，帝不許。
</p>
<p class="em2" id="p113"><a class="gg-link" href="#p113" onclick="return changeColor(this);"></a>
	三月，慕容雋陷冀州諸郡，詔安西將軍謝奕、北中郎將荀羨北伐。三月，<span class="jiaozhusup">「三月」重出。是年三月置閏，此「三月」疑「閏月」之誤。</span>佽飛督王饒獻鴆鳥，帝怒，鞭之二百，使殿中御史焚其鳥于四達之衢。
</p>
<p class="em2" id="p114"><a class="gg-link" href="#p114" onclick="return changeColor(this);"></a>
	夏五月，大水。有星孛于天船。
</p>
<p class="em2" id="p115"><a class="gg-link" href="#p115" onclick="return changeColor(this);"></a>
	六月，并州刺史張平爲苻堅所逼，帥眾三千奔于平陽，堅追敗之。慕容恪進據上黨，冠軍將軍馮鴦以眾叛歸慕容雋，雋盡陷河北之地。
</p>
<p class="em2" id="p116"><a class="gg-link" href="#p116" onclick="return changeColor(this);"></a>
	秋八月，安西將軍謝奕卒。壬申，以吳興太守謝萬爲西中郎將、持節、監司豫冀并四州諸軍事、豫州刺史。以散騎常侍郗曇爲北中郎將、持節、都督徐兗青冀幽五州諸軍事、徐兗二州刺史，鎮下邳。
</p>
<p class="em2" id="p117"><a class="gg-link" href="#p117" onclick="return changeColor(this);"></a>
	冬十月乙丑，陳留王曹勱薨。<span class="jiaozhusup">參見卷七校記。</span>
</p>
<p class="em2" id="p118"><a class="gg-link" href="#p118" onclick="return changeColor(this);"></a>
	十一月庚子，雷。辛酉，地震。
</p>
<p class="em2" id="p119"><a class="gg-link" href="#p119" onclick="return changeColor(this);"></a>
	十二月，北中郎將荀羨及慕容雋戰于山茌，王師敗績。
</p>
<p class="em2" id="p120"><a class="gg-link" href="#p120" onclick="return changeColor(this);"></a>
	三年春三月甲辰，詔以比年出軍，糧運不繼，王公已下十三戶借一人一年助運。
</p>
<p class="em2" id="p121"><a class="gg-link" href="#p121" onclick="return changeColor(this);"></a>
	秋七月，平北將軍高昌爲慕容雋所逼，自白馬奔于滎陽。
</p>
<p class="em2" id="p122"><a class="gg-link" href="#p122" onclick="return changeColor(this);"></a>
	冬十月慕容雋寇東阿，遣西中郎將謝萬次下蔡，北中郎將郗曇次高平以擊之，王師敗績。
</p>
<p class="em2" id="p123"><a class="gg-link" href="#p123" onclick="return changeColor(this);"></a>
	十一月戊子，進揚州刺史王述爲衛將軍。
</p>
<p class="em2" id="p124"><a class="gg-link" href="#p124" onclick="return changeColor(this);"></a>
	十二月，又以中軍將軍、琅邪王丕爲驃騎將軍，東海王奕爲車騎將軍。封武陵王晞子㻱爲梁王。交州刺史溫放之帥兵討林邑參黎、耽潦，並降之。
</p>
<p class="em2" id="p125"><a class="gg-link" href="#p125" onclick="return changeColor(this);"></a>
	四年春正月，仇池公楊俊卒，子世嗣。丙戌，慕容雋死，子暐嗣僞位。
</p>
<p class="em2" id="p126"><a class="gg-link" href="#p126" onclick="return changeColor(this);"></a>
	二月，鳳皇將九雛見于豐城。
</p>
<p class="em2" id="p127"><a class="gg-link" href="#p127" onclick="return changeColor(this);"></a>
	秋七月，以軍役繁興，省用徹膳。
</p>
<p class="em2" id="p128"><a class="gg-link" href="#p128" onclick="return changeColor(this);"></a>
	八月辛丑朔，日有蝕之，既。
</p>
<p class="em2" id="p129"><a class="gg-link" href="#p129" onclick="return changeColor(this);"></a>
	冬十月，天狗流于西南。
</p>
<p class="em2" id="p130"><a class="gg-link" href="#p130" onclick="return changeColor(this);"></a>
	十一月，封太尉桓溫爲南郡公，溫弟沖爲豐城縣公，子濟爲臨賀郡公。鳳皇復見豐城，眾鳥隨之。
</p>
<p class="em2" id="p131"><a class="gg-link" href="#p131" onclick="return changeColor(this);"></a>
	五年春正月戊戌，大赦，賜鰥寡孤獨不能自存者，人米五斛。北中郎將、都督徐兗青冀幽五州諸軍事、徐兗二州刺史郗曇卒。
</p>
<p class="em2" id="p132"><a class="gg-link" href="#p132" onclick="return changeColor(this);"></a>
	二月，以鎮軍將軍范汪爲都督徐兗青冀幽五州諸軍事、安北將軍、徐兗二州刺史。平南將軍、廣州刺史、陽夏侯滕含卒。
</p>
<p class="em2" id="p133"><a class="gg-link" href="#p133" onclick="return changeColor(this);"></a>
	夏四月，大水。太尉桓溫鎮宛，使其弟豁將兵取許昌。鳳皇見于沔北。
</p>
<p class="em2" id="p134"><a class="gg-link" href="#p134" onclick="return changeColor(this);"></a>
	五月丁巳，帝崩于顯陽殿，時年十九。葬永平陵，廟號孝宗。
</p>
<div class="section" id="title-2"><h3>
<strong>哀帝</strong>
</h3></div>
<p class="em2" id="p135"><a class="gg-link" href="#p135" onclick="return changeColor(this);"></a>
	哀皇帝諱丕，字千齡，成帝長子也。咸康八年，封爲琅邪王。永和元年拜散騎常侍，十二年加中軍將軍，升平三年除驃騎將軍。
</p>
<p class="em2" id="p136"><a class="gg-link" href="#p136" onclick="return changeColor(this);"></a>
	五年五月丁巳，穆帝崩。皇太后令曰：「帝奄不救疾，胤嗣未建。琅邪王丕，中興正統，明德懋親。昔在咸康，屬當儲貳。以年在幼沖，未堪國難，故顯宗高讓。今義望情地，莫與爲比，其以王奉大統。」于是百官備法駕，迎于琅邪第。庚申，即皇帝位，大赦。壬戌，詔曰：「朕獲承明命，入纂大統。顧惟先王宗廟，蒸嘗無主，太妃喪庭，廓然靡寄，悲痛感摧，五內抽割。宗國之尊，情禮兼隆，胤嗣之重，義無與二。東海王奕，戚屬親近，宜奉本統，其以奕爲琅邪王。」
</p>
<p class="em2" id="p137"><a class="gg-link" href="#p137" onclick="return changeColor(this);"></a>
	秋七月戊午，葬穆皇帝于永平陵。慕容恪攻陷野王，守將呂護退保滎陽。
</p>
<p class="em2" id="p138"><a class="gg-link" href="#p138" onclick="return changeColor(this);"></a>
	八月己卯夜，天裂，廣數丈，有聲如雷。
</p>
<p class="em2" id="p139"><a class="gg-link" href="#p139" onclick="return changeColor(this);"></a>
	九月戊申，立皇后王氏。穆帝皇后何氏稱永安宮。呂護叛奔于慕容暐。
</p>
<p class="em2" id="p140"><a class="gg-link" href="#p140" onclick="return changeColor(this);"></a>
	冬十月，安北將軍范汪有罪，廢爲庶人。
</p>
<p class="em2" id="p141"><a class="gg-link" href="#p141" onclick="return changeColor(this);"></a>
	十一月丙辰，詔曰：「顯宗成皇帝顧命，以時事多艱，弘高世之風，樹德博重，以隆社稷。而國故不已，康穆早世，胤祚不融。朕以寡德，復承先緒，感惟永慕，悲痛兼摧。夫昭穆之義，固宜本之天屬。繼體承基，古今常道。宜上嗣顯宗，以修本統。」
</p>
<p class="em2" id="p142"><a class="gg-link" href="#p142" onclick="return changeColor(this);"></a>
	十二月，加涼州刺史張玄靚爲大都督隴右諸軍事、護羌校尉、西平公。
</p>
<p class="em2" id="p143"><a class="gg-link" href="#p143" onclick="return changeColor(this);"></a>
	隆和元年春正月壬子，大赦，改元。甲寅，減田稅，畝收二升。是月，慕容暐將呂護、傅末波攻陷小壘，<span class="jiaozhusup">周校：暐載記作「傅顏」。</span>以逼洛陽。
</p>
<p class="em2" id="p144"><a class="gg-link" href="#p144" onclick="return changeColor(this);"></a>
	二月辛未，以輔國將軍、吳國內史庾希爲北中郎將、徐兗二州刺史，鎮下邳；前鋒監軍、龍驤將軍袁真爲西中郎將、監護豫司并冀四州諸軍事、豫州刺史，鎮汝南，並假節。丙子，尊所生周氏爲皇太妃。
</p>
<p class="em2" id="p145"><a class="gg-link" href="#p145" onclick="return changeColor(this);"></a>
	三月甲寅朔，<span class="jiaozhusup">三月壬辰朔。若三月甲寅朔，下文四月不得有丁丑。</span>日有蝕之。
</p>
<p class="em2" id="p146"><a class="gg-link" href="#p146" onclick="return changeColor(this);"></a>
	夏四月，旱。詔出輕繫，振困乏。丁丑，梁州地震，<span class="jiaozhusup">拾補：「梁」誤。下云浩亹，在涼州。按：盧說是。宋書五行志五、建康實錄八並作「涼州」。</span>浩亹山崩。呂護復寇洛陽。乙酉，輔國將軍、河南太守戴施奔于宛。
</p>
<p class="em2" id="p147"><a class="gg-link" href="#p147" onclick="return changeColor(this);"></a>
	五月丁巳，遣北中郎將庾希、竟陵太守鄧遐以舟師救洛陽。
</p>
<p class="em2" id="p148"><a class="gg-link" href="#p148" onclick="return changeColor(this);"></a>
	秋七月，呂護等退守小平津。進琅邪王奕爲侍中、驃騎大將軍、開府。鄧遐進屯新城，庾希部將何謙及慕容暐將劉則戰于檀丘，破之。
</p>
<p class="em2" id="p149"><a class="gg-link" href="#p149" onclick="return changeColor(this);"></a>
	八月，西中郎將袁真進次汝南，運米五萬斛以饋洛陽。
</p>
<p class="em2" id="p150"><a class="gg-link" href="#p150" onclick="return changeColor(this);"></a>
	冬十月，賜貧乏者米，人五斛。章武王珍薨。
</p>
<p class="em2" id="p151"><a class="gg-link" href="#p151" onclick="return changeColor(this);"></a>
	十二月戊午朔，日有蝕之。詔曰：「戎旅路次，未得輕簡賦役。玄象失度，亢旱爲患。豈政事未洽，將有板築、渭濱之士邪！其搜揚隱滯，蠲除苛碎，詳議法令，咸從損要。」庾希自下邳退鎮山陽，袁真自汝南退鎮壽陽。
</p>
<p class="em2" id="p152"><a class="gg-link" href="#p152" onclick="return changeColor(this);"></a>
	興寧元年春二月己亥，<span class="jiaozhusup">二月丁巳朔，不得有己亥。</span>大赦，改元。
</p>
<p class="em2" id="p153"><a class="gg-link" href="#p153" onclick="return changeColor(this);"></a>
	三月壬寅，皇太妃薨于琅邪第。癸卯，帝奔喪，詔司徒、會稽王昱總內外眾務。
</p>
<p class="em2" id="p154"><a class="gg-link" href="#p154" onclick="return changeColor(this);"></a>
	夏四月，慕容暐寇滎陽，太守劉遠奔魯陽。甲戌，揚州地震，湖瀆溢。
</p>
<p class="em2" id="p155"><a class="gg-link" href="#p155" onclick="return changeColor(this);"></a>
	五月，加征西大將軍桓溫侍中、大司馬、都督中外諸軍事、錄尚書事、假黃鉞。復以西中郎將袁真都督司、冀、并三州諸軍事，北中郎將庾希都督青州諸軍事。癸卯，慕容暐陷密城，滎陽太守劉遠奔于江陵。
</p>
<p class="em2" id="p156"><a class="gg-link" href="#p156" onclick="return changeColor(this);"></a>
	秋七月，張天錫弒涼州刺史、西平公張玄靚，自稱大將軍、護羌校尉、涼州牧、西平公。丁酉，葬章皇太妃。
</p>
<p class="em2" id="p157"><a class="gg-link" href="#p157" onclick="return changeColor(this);"></a>
	八月，有星孛于角亢，入天市。
</p>
<p class="em2" id="p158"><a class="gg-link" href="#p158" onclick="return changeColor(this);"></a>
	九月壬戌，大司馬桓溫帥眾北伐。癸亥，以皇子生，大赦。
</p>
<p class="em2" id="p159"><a class="gg-link" href="#p159" onclick="return changeColor(this);"></a>
	冬十月甲申，立陳留王世子恢爲王。
</p>
<p class="em2" id="p160"><a class="gg-link" href="#p160" onclick="return changeColor(this);"></a>
	十一月，姚襄故將張駿殺江州督護趙毗，焚武昌，略府藏以叛，江州刺史桓沖討斬之。
</p>
<p class="em2" id="p161"><a class="gg-link" href="#p161" onclick="return changeColor(this);"></a>
	是歲，慕容暐將慕容塵攻陳留太守袁披于長平，汝南太守朱斌承虛襲許昌，克之。
</p>
<p class="em2" id="p162"><a class="gg-link" href="#p162" onclick="return changeColor(this);"></a>
	二年春二月庚寅，江陵地震。慕容暐將慕容評襲許昌，潁川太守李福死之。評遂侵汝南，太守朱斌遁于壽陽。又進圍陳郡，太守朱輔嬰城固守。桓溫遣江夏相劉岵擊退之。改左軍將軍爲遊擊將軍，罷右軍、前軍、後軍、將軍五校三將官。癸卯，帝親耕藉田。
</p>
<p class="em2" id="p163"><a class="gg-link" href="#p163" onclick="return changeColor(this);"></a>
	三月庚戌朔，大閱戶人，嚴法禁，稱爲庚戌制。辛未，帝不悆。帝雅好黃老，斷穀，餌長生藥，服食過多，遂中毒，不識萬機，崇德太后復臨朝攝政。
</p>
<p class="em2" id="p164"><a class="gg-link" href="#p164" onclick="return changeColor(this);"></a>
	夏四月甲申，慕容暐遣其將李洪侵許昌，王師敗績于懸瓠，朱斌奔于淮南，朱輔退保彭城。桓溫遣西中郎將袁真、江夏相劉岵等鑿楊儀道以通運，溫帥舟師次于合肥，慕容塵復屯許昌。
</p>
<p class="em2" id="p165"><a class="gg-link" href="#p165" onclick="return changeColor(this);"></a>
	五月，遷陳人于陸以避之。<span class="jiaozhusup">「于陸」，文義不明，疑本作「于安陸」，脫「安」字。安陸在陳郡南，故遷陳郡之民于安陸。</span>戊辰，以揚州刺史王述爲尚書令、衛將軍，以桓溫爲揚州牧、錄尚書事。壬申，遣使喻溫入相，溫不從。
</p>
<p class="em2" id="p166"><a class="gg-link" href="#p166" onclick="return changeColor(this);"></a>
	秋七月丁卯，復徵溫入朝。
</p>
<p class="em2" id="p167"><a class="gg-link" href="#p167" onclick="return changeColor(this);"></a>
	八月，溫至赭圻，遂城而居之。苻堅別帥侵河南，慕容暐寇洛陽。
</p>
<p class="em2" id="p168"><a class="gg-link" href="#p168" onclick="return changeColor(this);"></a>
	九月，冠軍將軍陳祐留長史沈勁守洛陽，帥眾奔新城。
</p>
<p class="em2" id="p169"><a class="gg-link" href="#p169" onclick="return changeColor(this);"></a>
	三年春正月庚申，皇后王氏崩。
</p>
<p class="em2" id="p170"><a class="gg-link" href="#p170" onclick="return changeColor(this);"></a>
	二月，乙未，以右將軍桓豁監荊州揚州之義城雍州之京兆諸軍事、領南蠻校尉、荊州刺史；桓沖監江州荊州之江夏隨郡豫州之汝南西陽新蔡潁川六郡諸軍事、南中郎將、江州刺史，領南蠻校尉，並假節。
</p>
<p class="em2" id="p171"><a class="gg-link" href="#p171" onclick="return changeColor(this);"></a>
	丙申，帝崩于西堂，時年二十五。葬安平陵。
</p>
<div class="section" id="title-3"><h3>
<strong>海西公</strong>
</h3></div>
<p class="em2" id="p172"><a class="gg-link" href="#p172" onclick="return changeColor(this);"></a>
	廢帝諱奕，字延齡，哀帝之母弟也。咸康八年封爲東海王。永和八年拜散騎常侍，尋加鎮軍將軍；升平四年拜車騎將軍。五年，改封琅邪王。隆和初，轉侍中、驃騎大將軍、開府儀同三司。
</p>
<p class="em2" id="p173"><a class="gg-link" href="#p173" onclick="return changeColor(this);"></a>
	興寧三年二月丙申，哀帝崩，無嗣。丁酉，皇太后詔曰：「帝遂不救厥疾，艱禍仍臻，遺緒泯然，哀慟切心。琅邪王奕。明德茂親，屬當儲嗣，宜奉祖宗，纂承大統。便速正大禮，以寧人神。」於是百官奉迎于琅邪第。是日，即皇帝位，大赦。
</p>
<p class="em2" id="p174"><a class="gg-link" href="#p174" onclick="return changeColor(this);"></a>
	三月壬申，葬哀皇帝于安平陵。癸酉，散騎常侍、河間王欽薨。丙子，<span class="jiaozhusup">三月甲辰朔，無丙子。</span>慕容暐將慕容恪陷洛陽，寧朔將軍竺瑤奔于襄陽，冠軍長史、揚武將軍沈勁死之。
</p>
<p class="em2" id="p175"><a class="gg-link" href="#p175" onclick="return changeColor(this);"></a>
	夏六月戊子，使持節、都督益寧二州諸軍事、鎮西將軍、益州刺史、建城公周撫卒。
</p>
<p class="em2" id="p176"><a class="gg-link" href="#p176" onclick="return changeColor(this);"></a>
	秋七月，匈奴左賢王衛辰、右賢王曹穀帥眾二萬侵苻堅杏城<span class="jiaozhusup">周校：苻堅載記「曹穀」作「曹轂」。按：通鑑一０一亦作「曹轂」。</span>。己酉，改封會稽王昱爲琅邪王。壬子，立皇后庾氏。封琅邪王昱子昌明爲會稽王。
</p>
<p class="em2" id="p177"><a class="gg-link" href="#p177" onclick="return changeColor(this);"></a>
	冬十月，梁州刺史司馬勳反，自稱成都王。十一月，帥眾人劍閣，攻涪，西夷校尉毋丘暐棄城而遁。乙卯，圍益州刺史周楚于成都，桓溫遣江夏相朱序救之。
</p>
<p class="em2" id="p178"><a class="gg-link" href="#p178" onclick="return changeColor(this);"></a>
	十二月戊戌，以會稽內史王彪之爲尚書僕射。
</p>
<p class="em2" id="p179"><a class="gg-link" href="#p179" onclick="return changeColor(this);"></a>
	太和元年春二月己丑，以涼州刺史張天錫爲大將軍、都督隴右關中諸軍事、西平郡公。丙申，以宣城內史桓祕爲持節、監梁益二州征討諸軍事。
</p>
<p class="em2" id="p180"><a class="gg-link" href="#p180" onclick="return changeColor(this);"></a>
	三月辛亥，新蔡王邈薨。荊州刺史桓豁遣督護桓羆攻南鄭，魏興人畢欽舉兵以應羆。
</p>
<p class="em2" id="p181"><a class="gg-link" href="#p181" onclick="return changeColor(this);"></a>
	夏四月，旱。
</p>
<p class="em2" id="p182"><a class="gg-link" href="#p182" onclick="return changeColor(this);"></a>
	五月戊寅，皇后庾氏崩。朱序攻司馬勳于成都，眾潰，執勳，斬之。
</p>
<p class="em2" id="p183"><a class="gg-link" href="#p183" onclick="return changeColor(this);"></a>
	秋七月癸酉，葬孝皇后于敬平陵。
</p>
<p class="em2" id="p184"><a class="gg-link" href="#p184" onclick="return changeColor(this);"></a>
	九月甲午，曲赦梁、益二州。
</p>
<p class="em2" id="p185"><a class="gg-link" href="#p185" onclick="return changeColor(this);"></a>
	冬十月辛丑，苻堅將王猛、楊安攻南鄉，荊州刺史桓豁救之，師次新野而猛、安退。以會稽王昱爲丞相。
</p>
<p class="em2" id="p186"><a class="gg-link" href="#p186" onclick="return changeColor(this);"></a>
	十二月，南陽人趙弘、趙憶等據宛城反，太守桓澹走保新野<span class="jiaozhusup">桓豁傳作「桓淡」。</span>。慕容暐將慕容厲陷魯郡、高平。
</p>
<p class="em2" id="p187"><a class="gg-link" href="#p187" onclick="return changeColor(this);"></a>
	二年春正月，北中郎將庾希有罪，走入于海。
</p>
<p class="em2" id="p188"><a class="gg-link" href="#p188" onclick="return changeColor(this);"></a>
	夏四月，慕容暐將慕容塵寇竟陵，太守羅崇擊破之。苻堅將王猛寇涼州，張天錫距之，猛師敗績。
</p>
<p class="em2" id="p189"><a class="gg-link" href="#p189" onclick="return changeColor(this);"></a>
	五月，右將軍桓豁擊趙憶，走之，進獲慕容暐將趙槃，送于京師。
</p>
<p class="em2" id="p190"><a class="gg-link" href="#p190" onclick="return changeColor(this);"></a>
	秋九月，以會稽內史郗愔爲都督徐兗青幽四州諸軍事、平北將軍、徐州刺史。
</p>
<p class="em2" id="p191"><a class="gg-link" href="#p191" onclick="return changeColor(this);"></a>
	冬十月乙巳，彭城王玄薨。
</p>
<p class="em2" id="p192"><a class="gg-link" href="#p192" onclick="return changeColor(this);"></a>
	三年春三月丁巳朔，日有蝕之。癸亥，大赦。
</p>
<p class="em2" id="p193"><a class="gg-link" href="#p193" onclick="return changeColor(this);"></a>
	夏四月癸巳，雨雹，大風折木。
</p>
<p class="em2" id="p194"><a class="gg-link" href="#p194" onclick="return changeColor(this);"></a>
	秋八月壬寅，尚書令、衛將軍、藍田侯王述卒。
</p>
<p class="em2" id="p195"><a class="gg-link" href="#p195" onclick="return changeColor(this);"></a>
	四年夏四月庚戌，大司馬桓溫帥眾伐慕容暐。
</p>
<p class="em2" id="p196"><a class="gg-link" href="#p196" onclick="return changeColor(this);"></a>
	秋七月辛卯，暐將慕容垂帥眾距溫，溫擊敗之。<span class="jiaozhusup">據桓溫傳及慕容暐載記，敗者乃慕容忠，「垂」疑爲「忠」字之誤。</span>
</p>
<p class="em2" id="p197"><a class="gg-link" href="#p197" onclick="return changeColor(this);"></a>
	九月戊寅，桓溫裨將鄧遐、朱序遇暐將傅末波于林渚，又大破之。戊子，溫至枋頭。丙申，以糧運不繼，焚舟而歸。辛丑，慕容垂追敗溫後軍于襄邑。
</p>
<p class="em2" id="p198"><a class="gg-link" href="#p198" onclick="return changeColor(this);"></a>
	冬十月，大星西流，有聲如雷。己巳，溫收散卒，屯于山陽。豫州刺史袁真以壽陽叛。
</p>
<p class="em2" id="p199"><a class="gg-link" href="#p199" onclick="return changeColor(this);"></a>
	十一月辛丑，桓溫自山陽及會稽王昱會于涂中，將謀後舉。十二月，遂城廣陵而居之。
</p>
<p class="em2" id="p200"><a class="gg-link" href="#p200" onclick="return changeColor(this);"></a>
	五年春正月己亥，袁真子雙之、愛之害梁國內史朱憲、汝南內史朱斌。
</p>
<p class="em2" id="p201"><a class="gg-link" href="#p201" onclick="return changeColor(this);"></a>
	二月癸酉，袁真死，陳郡太守朱輔立真子瑾嗣事，求救于慕容暐。
</p>
<p class="em2" id="p202"><a class="gg-link" href="#p202" onclick="return changeColor(this);"></a>
	夏四月辛未，桓溫部將竺瑤破瑾于武丘。
</p>
<p class="em2" id="p203"><a class="gg-link" href="#p203" onclick="return changeColor(this);"></a>
	秋七月癸酉朔，日有蝕之。
</p>
<p class="em2" id="p204"><a class="gg-link" href="#p204" onclick="return changeColor(this);"></a>
	八月癸丑，桓溫擊袁瑾于壽陽，敗之。
</p>
<p class="em2" id="p205"><a class="gg-link" href="#p205" onclick="return changeColor(this);"></a>
	九月，苻堅將王猛伐慕容暐，陷其上黨。廣漢妖賊李弘與益州妖賊李金根聚眾反，<span class="jiaozhusup">周校：周楚傳作「李金銀」。</span>弘自稱聖王，眾萬餘人，梓潼太守周虓討平之。
</p>
<p class="em2" id="p206"><a class="gg-link" href="#p206" onclick="return changeColor(this);"></a>
	冬十月，王猛大破慕容暐將慕容評于潞川。
</p>
<p class="em2" id="p207"><a class="gg-link" href="#p207" onclick="return changeColor(this);"></a>
	十一月，猛克鄴，獲慕容暐，盡有其地。
</p>
<p class="em2" id="p208"><a class="gg-link" href="#p208" onclick="return changeColor(this);"></a>
	六年春正月，苻堅遣將王鑒來援袁瑾，將軍桓伊逆擊，大破之。丁亥，桓溫克壽陽，斬袁瑾。
</p>
<p class="em2" id="p209"><a class="gg-link" href="#p209" onclick="return changeColor(this);"></a>
	三月壬辰，監益寧二州諸軍事、冠軍將軍、益州刺史、建城公周楚卒。
</p>
<p class="em2" id="p210"><a class="gg-link" href="#p210" onclick="return changeColor(this);"></a>
	夏四月戊午，大赦，賜窮獨米，人五斛。苻堅將苻雅伐仇池，仇池公楊纂降之。
</p>
<p class="em2" id="p211"><a class="gg-link" href="#p211" onclick="return changeColor(this);"></a>
	六月，京都及丹楊、晉陵、吳郡、吳興、臨海並大水。
</p>
<p class="em2" id="p212"><a class="gg-link" href="#p212" onclick="return changeColor(this);"></a>
	秋八月，以前寧州刺史周仲孫爲假節、監益梁二州諸軍事、益州刺史。
</p>
<p class="em2" id="p213"><a class="gg-link" href="#p213" onclick="return changeColor(this);"></a>
	冬十月壬子，高密王俊薨。
</p>
<p class="em2" id="p214"><a class="gg-link" href="#p214" onclick="return changeColor(this);"></a>
	十一月癸卯，桓溫自廣陵屯于白石。丁未，詣闕，因圖廢立，誣帝在藩夙有痿疾，嬖人相龍、<span class="jiaozhusup">五行志中作「向龍」。</span>計好、朱靈寶等參侍內寢，而二美人田氏、孟氏生三男，長欲封樹，時人惑之，溫因諷太后以伊霍之舉。己酉，集百官于朝堂，宣崇德太后令曰：「王室艱難，穆、哀短祚，國嗣不育，儲宮靡立。琅邪王奕親則母弟，故以入纂大位。不圖德之不建，乃至于斯。昏濁潰亂，動違禮度。有此三孽，莫知誰子。人倫道喪，醜聲遐布。既不可以奉守社稷，敬承宗廟，且昏孽並大，便欲建樹儲藩。誣罔祖宗，傾移皇基，是而可忍，孰不可懷！今廢奕爲東海王，以王還第，供衛之儀，皆如漢朝昌邑故事。但未亡人不幸，罹此百憂，感念存沒，心焉如割。社稷大計，義不獲已。臨紙悲塞，如何可言。」于是百官入太極前殿，即日桓溫使散騎侍郎劉享收帝璽綬。帝著白帢單衣，步下西堂，乘犢車出神獸門。群臣拜辭，莫不歔欷。侍御史、殿中監將兵百人衛送東海第。
</p>
<p class="em2" id="p215"><a class="gg-link" href="#p215" onclick="return changeColor(this);"></a>
	初，桓溫有不臣之心，欲先立功河朔，以收時望。及枋頭之敗，威名頓挫，遂潛謀廢立，以長威權。然憚帝守道，恐招時議。以宮闈重閟，床笫易誣，乃言帝爲閹，遂行廢辱。初，帝平生每以爲慮，嘗召術人扈謙筮之。卦成，答曰：「晉室有盤石之固，陛下有出宮之象。」竟如其言。
</p>
<p class="em2" id="p216"><a class="gg-link" href="#p216" onclick="return changeColor(this);"></a>
	咸安二年正月，降封帝爲海西縣公。四月，徙居吳縣，敕吳國內史刁彝防衛，又遣御史顧允監察之。十一月，妖賊盧悚遣弟子殿中監許龍晨到其門，<span class="jiaozhusup">五行志上、桓祕傳「悚」作「竦」。</span>稱太后密詔，奉迎興復。帝初欲從之，納保母諫而止。龍曰：「大事將捷，焉用兒女子言乎？」帝曰：「我得罪於此，幸蒙寬宥，豈敢妄動哉！且太后有詔，便應官屬來，何獨使汝也？汝必爲亂。」因叱左右縛之，龍懼而走。帝知天命不可再，深慮橫禍，乃杜塞聰明，無思無慮，終日酣暢，耽於內寵，有子不育，庶保天年。時人憐之，爲作歌焉。朝廷以帝安于屈辱，不復爲虞。太元十一年十月甲申，薨于吳，時年四十五。
</p>
<p class="em2" id="p217"><a class="gg-link" href="#p217" onclick="return changeColor(this);"></a>
	史臣曰：孝宗因繈抱之姿，用母氏之化，中外無事，十有餘年。以武安之才，啟之疆埸；以文王之風，被乎江漢，則孔子所謂吾無間然矣。哀皇寬惠，可以爲君，而鴻祀禳天，用塵其德。東海違許龍之駕，屈放命之臣，所謂柔弱勝剛強，得盡于天年者也。
</p>
<p class="em2" id="p218"><a class="gg-link" href="#p218" onclick="return changeColor(this);"></a>
	贊曰：委裘稱化，大孝爲宗。遵彼聖善，成茲允恭。西旌玉壘，北旆金墉。遷殷舊僰，莫不來從。哀后寬仁，惟靈既集。海西多故，時災見及。彼異阿衡，我非昌邑。
</p>
<br/>
</div></body></html>