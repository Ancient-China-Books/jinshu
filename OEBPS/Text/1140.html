<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>晉書-卷十·帝紀第十</title></head><body><div id="text">


<div class="section" id="title-0"><h1>
	帝紀第十
</h1><hr/></div>

<div class="section" id="title-1"><h2>
<strong>安帝</strong>
</h2></div>
<p class="em2">
	安皇帝諱德宗，字德宗，孝武帝長子也。太元十二年八月辛巳，立爲皇太子。二十一年九月庚申，孝武帝崩。辛酉，太子即皇帝位，大赦。癸亥，以司徒、會稽王道子爲太傅，攝政。冬十月甲申，葬孝武皇帝于隆平陵。大雪。
</p>
<p class="em2">
	隆安元年春正月己亥朔，帝加元服，改元，增文武位一等。太傅、會稽王道子稽首歸政。以尚書左僕射王珣爲尚書令，領軍將軍王國寶爲尚書左僕射。
</p>
<p class="em2">
	二月，呂光將禿髮烏孤自稱大都督、大單于，國號南涼。擊光將竇苟于金昌，<span class="jiaozhusup">原作「竇荀」。周校：光及禿髮載記作「竇苟」。斠注：御覽三三六引後涼錄亦作「竇苟」。按：通鑑一０九亦作「竇苟」，「苟」「荀」形近易誤，今據改。</span>大破之。甲寅，尊皇太后李氏爲太皇太后。戊午，<span class="jiaozhusup">二月己巳朔，無甲寅、戊午日，此二日宜在三月。</span>立皇后王氏。
</p>
<p class="em2">
	三月，呂光子纂爲乞伏乾歸所敗。光建康太守段業自號涼州牧。慕容寶敗魏師于薊。
</p>
<p class="em2">
	夏四月甲戌，兗州刺史王恭、豫州刺史庾楷舉兵，以討尚書左僕射王國寶、建威將軍王緒爲名。甲申，殺國寶及緒以悅于恭，恭乃罷兵。戊子，大赦。
</p>
<p class="em2">
	五月，前司徒長史王廞以吳郡反，王恭討平之。慕容寶將慕容詳僭即皇帝位于中山，寶奔黃龍。
</p>
<p class="em2">
	秋八月，呂光爲其僕射楊軌、散騎常侍郭黁所攻，光子纂擊走之。
</p>
<p class="em2">
	九月，慕容寶將慕容麟斬慕容詳于中山，因僭即皇帝位。
</p>
<p class="em2">
	冬十月，慕容麟爲魏師所敗。<span class="jiaozhusup">「敗」，殿本、局本作「殺」，誤。魏書太祖紀、通鑑一０九並云麟敗奔鄴。據慕容德載記，麟後爲慕容德之尚書令然後被殺，非死於此時。宋本改作「敗」，今從之。</span>
</p>
<p class="em2">
	二年春三月，龍舟二災。
</p>
<p class="em2">
	夏五月，蘭汗弒慕容寶而自稱大將軍、昌黎王。
</p>
<p class="em2">
	秋七月，慕容寶子盛斬蘭汗，僭稱長樂王，攝天子位。兗州刺史王恭、豫州刺史庾楷、荊州刺史殷仲堪、廣州刺史桓玄、南蠻校尉楊佺期等舉兵反。
</p>
<p class="em2">
	八月，江州刺史王愉奔于臨川。<span class="jiaozhusup">原作「王渝」。周校：「愉」誤「渝」。按：下元興三年及愉傳、王恭傳、會稽王道子傳、通鑑一一０皆作「愉」，今據改。</span>丙子，寧朔將軍鄧啟方及慕容德將慕容法戰于管城，<span class="jiaozhusup">原作「鄧啟」。周校：天文志及慕容載記皆作「鄧啟方」。按：郗恢傳、通鑑一一０亦均作「鄧啟方」，今補成一律。</span>王師敗績。丙戌，慕容盛僭即皇帝位於黃龍。桓玄大敗王師于白石。
</p>
<p class="em2">
	九月辛卯，加太傅、會稽王道子黃鉞。遣征虜將軍會稽王世子元顯、前將軍王珣、右將軍謝琰討桓玄等。己亥，破庾楷于牛渚。丙午，會稽王道子屯中堂，元顯守石頭。己酉，前將軍王珣守北郊，右將軍謝琰備宣陽門。輔國將軍劉牢之次新亭，使子敬宣擊敗恭，恭奔曲阿長塘湖，湖尉收送京師，斬之。於是遣太常殷茂喻仲堪及玄，玄等走于尋陽。
</p>
<p class="em2">
	冬十月，新野言騶虞見。丙子，大赦。壬午，仲堪等盟于尋陽，推桓玄爲盟主。
</p>
<p class="em2">
	十一月，以琅邪王德文爲衛將軍、開府儀同三司，領軍將軍王雅爲尚書左僕射。
</p>
<p class="em2">
	十二月己丑，魏王珪即尊位，年號天興。京兆人韋華帥襄陽流人叛，<span class="jiaozhusup">原作「韋禮」。周校：姚興載記作「韋華」。校文：載記下文尚有兼司徒韋華、右僕射韋華，張忠傳及前秦載記苻堅時有黃門侍郎韋華，當即其人。按：韋華亦見宋書武紀中。今據改。</span>降于姚興。己酉，前新安太守杜炯反于京口，會稽王世子元顯討斬之。禿髮烏孤自稱武威王。
</p>
<p class="em2">
	三年春正月辛酉，封宗室蘊爲淮陵王。
</p>
<p class="em2">
	二月甲辰，河間王國鎮薨。林邑范胡達陷日南、<span class="jiaozhusup">原作「范達」，無「胡」字。周校：據四夷傳當作「范胡達」。斠注：宋書良吏傳亦有「胡」字。按：宋書天文志三、水經溫水注並有「范胡達」。今據補「胡」字。</span>九真，遂寇交阯，太守杜瑗討破之。段業自稱涼王。仇池公楊盛遣使稱藩，獻方物。
</p>
<p class="em2">
	三月己卯，追尊所生陳夫人爲德皇太后。
</p>
<p class="em2">
	夏四月乙未，加尚書令王珣衛將軍，以會稽王世子元顯爲揚州刺史。
</p>
<p class="em2">
	六月戊子，以琅邪王德文爲司徒。慕容德陷青州，害龍驤將軍辟閭渾，遂僭即皇帝位于廣固。
</p>
<p class="em2">
	秋八月，禿髮烏孤死，其弟利鹿孤嗣僞位。
</p>
<p class="em2">
	冬十月，姚興陷洛陽，執河南太守辛恭靖。<span class="jiaozhusup">原作「辛恭靜」。周校：「恭靜」當照本傳作「恭靖」。按：通鑑一一一、通志一０下亦作「恭靖」，今據改。</span>
</p>
<p class="em2">
	十一月甲寅，妖賊孫恩陷會稽，內史王凝之死之，吳國內史桓謙、臨海太守新蔡王崇、義興太守魏隱並委官而遁，<span class="jiaozhusup">孫恩傳作「魏傿」。校文：謝琰傳作「魏鄢」。</span>吳興太守謝邈、永嘉太守司馬逸皆遇害。<span class="jiaozhusup">商榷：孫恩傳作「謝逸」。考異：南史孝義傳作「司馬逸之」。按：宋書張進之傳亦作「司馬逸之」。</span>遣衛將軍謝琰、輔國將軍劉牢之逆擊，走之。
</p>
<p class="em2">
	十二月，桓玄襲江陵，荊州刺史殷仲堪、南蠻校尉楊佺期並遇害。呂光立其太子紹爲天王，自號太上皇。是日，光死，呂纂弒紹而自立。
</p>
<p class="em2">
	是歲，荊州大水，平地三丈。
</p>
<p class="em2">
	四年春正月乙亥，大赦。
</p>
<p class="em2">
	二月己丑，有星孛于奎婁，進至紫微。
</p>
<p class="em2">
	三月，彗星見于太微。
</p>
<p class="em2">
	夏四月，地震。孫恩寇浹口。
</p>
<p class="em2">
	五月丙寅，散騎常侍、衛將軍、東亭侯王珣卒。己卯，會稽內史謝琰爲孫恩所敗，死之。恩轉寇臨海。
</p>
<p class="em2">
	六月庚辰朔，日有蝕之。旱。輔國司馬劉裕破恩於南山。恩將盧循陷廣陵，<span class="jiaozhusup">孫恩傳、通鑑一一二皆繫於下年，魏書司馬睿傳亦繫於下年攻滬瀆至郁洲之後，紀蓋錯前一年。</span>死者三千餘人。以琅邪王師何澄爲尚書左僕射。
</p>
<p class="em2">
	秋七月壬子，太皇太后李氏崩。丁卯，大赦。是月，姚興伐乞伏乾歸，降之。
</p>
<p class="em2">
	八月丁亥，尚書右僕射王雅卒。壬寅，葬文太后于脩平陵。
</p>
<p class="em2">
	九月癸丑，地震。
</p>
<p class="em2">
	冬十一月，寧朔將軍高雅之及孫恩戰於餘姚，王師敗績。以揚州刺史元顯爲後將軍、開府儀同三司、都督揚豫徐兗青幽冀并荊江司雍梁益交廣十六州諸軍事，前將軍劉牢之爲鎮北將軍，封元顯子彥璋爲東海王。
</p>
<p class="em2">
	十二月戊寅，有星孛于天市。
</p>
<p class="em2">
	是歲，河右諸郡奉涼武昭王李玄盛爲秦涼二州牧、涼公，年號庚子。
</p>
<p class="em2">
	五年春二月丙子，孫恩復寇浹口。呂超弒呂纂，以其兄隆僭即僞位。
</p>
<p class="em2">
	三月甲寅，眾星西流，歷太微。
</p>
<p class="em2">
	夏五月，孫恩寇滬瀆，吳國內史袁山松死之。<span class="jiaozhusup">原脫「滬瀆」二字。校文：以山松傳校之，「寇」下似脫「滬瀆」二字。按：丁說是。「孫恩寇滬瀆」亦見孫恩傳、宋書武帝紀上、通鑑一一二。今據補。</span>沮渠蒙遜殺段業，自號大都督、北涼州牧。<span class="jiaozhusup">周校：載記涼州牧無「北」字。按：北史北涼列傳、御覽一二四引北涼錄同載記。</span>
</p>
<p class="em2">
	六月甲戌，孫恩至丹徒。乙亥，內外戒嚴，百官入居于省。冠軍將軍高素、右衛將軍張崇之守石頭，輔國將軍劉襲柵斷淮口，丹楊尹司馬恢之戍南岸，冠軍將軍桓謙、輔國將軍司馬允之、游擊將軍毛邃備白石，左衛將軍王嘏、領軍將軍孔安國屯中皇堂。徵豫州刺史、譙王尚之衛京師。寧朔將軍高雅之擊孫恩于廣陵之郁洲，爲賊所執。
</p>
<p class="em2">
	秋七月，段璣弒慕容盛，<span class="jiaozhusup">「段璣」，各本作「段興」，惟殿本作「段璣」。據慕容盛載記及御覽一二五引後燕錄、通鑑一一二均謂段璣與秦興、段泰共同殺盛，則作「段璣」者是，今從殿本。</span>盛叔父熙盡誅段氏，因僭稱尊號。
</p>
<p class="em2">
	九月，呂隆降于姚興。
</p>
<p class="em2">
	冬十月，姚興帥師侵魏，大敗而旋。
</p>
<p class="em2">
	是歲，饑，禁酒。
</p>
<p class="em2">
	元興元年春正月庚午朔，大赦，改元。以後將軍元顯爲驃騎大將軍、征討大都督，鎮北將軍劉牢之爲元顯前鋒，前將軍、譙王尚之爲後部，以討桓玄。
</p>
<p class="em2">
	二月丙午，帝戎服餞元顯于西池。丁巳，遣兼侍中、齊王柔之以騶虞幡宣告荊、江二州。丁卯，桓玄敗王師于姑孰，譙王尚之、齊王柔之並死之。以右將軍吳隱之爲都督交廣二州諸軍事、廣州刺史。
</p>
<p class="em2">
	三月己巳，劉牢之叛降于桓玄。辛未，王師敗績于新亭，驃騎大將軍、會稽王世子元顯，東海王彥璋，冠軍將軍毛泰，游擊將軍毛邃並遇害。壬申，桓玄自爲侍中、丞相、錄尚書事，以桓謙爲尚書僕射，<span class="jiaozhusup">據弘明集一二桓謙答玄論沙門敬事書署銜爲「中軍將軍、尚書令」，廣弘明集二五道宣簡宰輔敘佛教隆替狀亦稱「尚書令桓謙」。不作「僕射」。</span>遷太傅、會稽王道子于安城。玄俄又自稱太尉、揚州牧，總百揆，以琅邪王德文爲太宰。
</p>
<p class="em2">
	臨海太守辛景擊孫恩，<span class="jiaozhusup">諸史考異：世說德行注引晉書安帝紀作「辛昺」，今紀作「辛景」，是史臣避唐諱改。</span>斬之。是月，禿髮利鹿孤死，弟傉檀嗣僞位。
</p>
<p class="em2">
	秋七月乙亥，新蔡王崇爲其奴所害。
</p>
<p class="em2">
	八月庚子，尚書下舍災。
</p>
<p class="em2">
	冬十月，冀州刺史劉軌叛奔于慕容德。
</p>
<p class="em2">
	十二月庚申，會稽王道子爲桓玄所害。曲赦廣陵、彭城大逆以下。
</p>
<p class="em2">
	二年春二月辛丑，建威將軍劉裕破徐道覆于東陽。乙卯，桓玄自稱大將軍。丁巳，冀州刺史孫無終爲桓玄所害。
</p>
<p class="em2">
	夏四月癸巳朔，日有蝕之。
</p>
<p class="em2">
	秋八月，玄又自號相國、楚王。
</p>
<p class="em2">
	九月，南陽太守庾仄起義兵，爲玄所敗。
</p>
<p class="em2">
	冬十一月壬午，玄遷帝于永安宮。癸未，移太廟神主于琅邪國。
</p>
<p class="em2">
	十二月壬辰，玄篡位，以帝爲平固王。辛亥，帝蒙塵于尋陽。
</p>
<p class="em2">
	三年春二月，帝在尋陽。庚寅夜，濤水入石頭，漂殺人戶。乙卯，建武將軍劉裕帥沛國劉毅、東海何無忌等舉義兵。丙辰，斬桓玄所署徐州刺史桓修于京口，青州刺史桓弘于廣陵。丁巳，義師濟江。
</p>
<p class="em2">
	三月戊午，劉裕斬玄將吳甫之于江乘，斬皇甫敷於羅落。己未，玄眾潰而逃。庚申，劉裕置留臺，具百官。壬戌，桓玄司徒王謐推劉裕行鎮軍將軍、徐州刺史、都督揚徐兗豫青冀幽并八州諸軍事、假節。劉裕以謐領揚州刺史、錄尚書事。辛酉，劉裕誅尚書左僕射王愉、愉子荊州刺史綏、<span class="jiaozhusup">「綏」，各本作「緩」，惟殿本作「綏」。本傳及宋書南史宋武帝紀、天文志三均作「綏」，今從殿本。</span>司州刺史溫詳。辛未，桓玄逼帝西上。丙戌，密詔以幽逼於玄，萬機虛曠，令武陵王遵依舊典，承制總百官行事，加侍中，餘如故。并大赦謀反大逆已下，惟桓玄一祖之後不宥。
</p>
<p class="em2">
	夏四月己丑，大將軍、武陵王遵稱制，總萬機。庚寅，帝至江陵。庚戌。輔國將軍何無忌、振武將軍劉道規及桓玄將庾稚、<span class="jiaozhusup">周校：玄傳「庾稚」作「庾稚祖」。按：通鑑一一三亦作「庾稚祖」。</span>何澹之戰于湓口，大破之。玄復逼帝東下。
</p>
<p class="em2">
	五月癸酉，冠軍將軍劉毅及桓玄戰于崢嶸洲，又破之。己卯，帝復幸江陵。辛巳，荊州別駕王康產、南郡太守王騰之奉帝居于南郡。壬午，督護馮遷斬桓玄於貊盤洲。<span class="jiaozhusup">桓玄傳作「枚回洲」，水經江水注、通鑑一一三、御覽六六引荊南記亦均作「枚回洲」。</span>乘輿反正于江陵。甲申，詔曰：「姦兇篡逆，自古有之。朕不能式遏杜漸，以致播越。賴鎮軍將軍裕英略奮發，忠勇絕世，冠軍將軍毅等誠心宿著，協同嘉謀。義聲既振，士庶效節，社稷載安，四海齊慶。其大赦，凡諸畏逼事屈逆命者，一無所問。」戊寅，<span class="jiaozhusup">戊寅後癸酉六日，而在上文己卯前，此日次失序。</span>奉神主入于太廟。
</p>
<p class="em2">
	閏月己丑，桓玄故將揚武將軍桓振陷江陵，劉毅、何無忌退守尋陽，帝復蒙塵于賊營。
</p>
<p class="em2">
	六月，益州刺史毛璩討僞梁州刺史桓希，斬之。
</p>
<p class="em2">
	秋七月戊申，永安皇后何氏崩。
</p>
<p class="em2">
	八月癸酉，祔葬穆帝章皇后于永平陵。
</p>
<p class="em2">
	九月，前給事中刁騁、祕書丞王邁之謀反，伏誅。
</p>
<p class="em2">
	冬十月，盧循寇廣州，刺史吳隱之爲循所敗。執始興相阮腆之而還。<span class="jiaozhusup">阮裕傳作「阮腆」。</span>慕容德死，兄子超嗣僞位。
</p>
<p class="em2">
	義熙元年春正月，帝在江陵。南陽太守魯宗之起義兵，襲破襄陽。己丑，劉毅次于馬頭。桓振以帝屯于江津。辛卯，宗之破振將溫楷于柞溪，進次紀南，爲振所敗。振武將軍劉道規擊桓謙，走之。乘輿反正，帝與琅邪王幸道規舟。戊戌，詔曰：「朕以寡德，夙纂洪緒。不能緝熙遐邇，式遏姦宄。逆臣桓玄乘釁肆亂，乃誣罔天人，篡據極位。朕躬播越，淪胥荒裔，宣皇之基，眇焉以墜。賴鎮軍將軍裕忠武英斷，誠冠終古。運謀機始，貞賢協其契，抆淚誓眾，義士感其心。故霜戈一揮，巨猾奔迸，三率棱威，大憝授首。而孽振猖狂，嗣凶荊郢。幸天祚社稷，義旗載捷，狡徒沮潰，朕獲反正。斯實宗廟之靈，勤王之勳。豈朕一人，獨享伊祜，思與億兆，幸茲更始。其大赦，改元，唯玄振一祖及同黨不在原例。賜百官爵二級，<span class="jiaozhusup">「官」，宋本及通志一０下均作「姓」，今從殿本、局本。</span>鰥寡孤獨穀人五斛，大酺五日。」
</p>
<p class="em2">
	二月丁巳，留臺備乘輿法駕，迎帝於江陵。弘農太守戴寧之、建威主簿徐惠子等謀反，伏誅。平西參軍譙縱害平西將軍、益州刺史毛璩，以蜀叛。
</p>
<p class="em2">
	三月，桓振復襲江陵，荊州刺史司馬休之奔于襄陽。建威將軍劉懷肅討振，斬之。帝至自江陵。乙未，百官詣闕請罪。詔曰：「此非諸卿之過，其還率職。」戊戌，舉章皇后哀三日，臨于西堂。劉裕及何無忌等抗表遜位，不許。庚子，以琅邪王德文爲大司馬，武陵王遵爲太保，加鎮軍將軍劉裕爲侍中、車騎將軍、都督中外諸軍事。甲辰，詔曰：「自頃國難之後，人物彫殘，常所供奉，猶不改舊，豈所以視人如傷，禹湯歸過之誡哉！可籌量減省。」
</p>
<p class="em2">
	夏四月，劉裕旋鎮京口。戊辰，餞于東堂。
</p>
<p class="em2">
	五月癸未，禁絹扇及摴蒲。游擊將軍、章武王秀，益州刺史司馬軌之謀反，伏誅。桓玄故將桓亮、苻宏、刁預寇湘州，守將擊走之。
</p>
<p class="em2">
	秋八月甲子，封臨川王子脩之爲會稽王。
</p>
<p class="em2">
	冬十一月，乞伏乾歸伐仇池，仇池公楊盛大破之。
</p>
<p class="em2">
	是歲，涼武昭王玄盛遣使奉表稱藩。
</p>
<p class="em2">
	二年春正月，益州刺史司馬榮期擊譙縱將譙子明于白帝，破之。
</p>
<p class="em2">
	夏五月，封高密王子法蓮爲高陽王。
</p>
<p class="em2">
	秋七月，梁州刺史楊孜敬有罪，伏誅。
</p>
<p class="em2">
	冬十月，論匡復之功，封車騎將軍劉裕爲豫章郡公，撫軍將軍劉毅南平郡公，右將軍何無忌安成郡公，自餘封賞各有差。乙亥，以左將軍孔安國爲尚書左僕射。
</p>
<p class="em2">
	十二月，盜殺零陵太守阮野。
</p>
<p class="em2">
	三年春二月己酉，車騎將軍劉裕來朝。誅東陽太守殷仲文、南蠻校尉殷叔文、晉陵太守殷道叔、永嘉太守駱球。己丑，<span class="jiaozhusup">二月辛丑朔，無己丑，己丑爲閏二月十九日。上文誅殷仲文、駱球等，通鑑一一四並繫於閏月。</span>大赦，除酒禁。
</p>
<p class="em2">
	夏五月，大水。
</p>
<p class="em2">
	六月，姚興將赫連勃勃僭稱天王于朔方，國號夏。
</p>
<p class="em2">
	秋七月戊戌朔，日有蝕之。汝南王遵之有罪，伏誅。
</p>
<p class="em2">
	八月，遣冠軍將軍劉敬宣持節監征蜀諸軍事。
</p>
<p class="em2">
	冬十一月，赫連勃勃大敗禿髮傉檀，傉檀奔于南山。
</p>
<p class="em2">
	是歲，高雲、馮跋殺慕容熙，雲僭即帝位。
</p>
<p class="em2">
	四年春正月甲辰，以琅邪王德文領司徒，車騎將軍劉裕爲揚州刺史、錄尚書事。庚申，侍中、太保、武陵王遵薨。
</p>
<p class="em2">
	夏四月，散騎常侍、尚書左僕射孔安國卒。甲午，加吏部尚書孟昶尚書左僕射。
</p>
<p class="em2">
	冬十一月癸丑，<span class="jiaozhusup">是月辛卯朔，下「辛卯」應在癸丑前，繫日失序。</span>雷。梁州刺史楊思平有罪，棄市。辛卯，大風拔樹。是月。禿髮傉檀僭即涼王位。
</p>
<p class="em2">
	十二月，陳留王曹靈誕薨。
</p>
<p class="em2">
	五年春正月辛卯，大赦。庚戌，以撫軍將軍劉毅爲衛將軍、開府儀同三司，加輔國將軍何無忌鎮南將軍。戊戌，尋陽地震。
</p>
<p class="em2">
	二月，慕容超將慕容興宗寇宿豫，陽平太守劉千載、南陽太守趙元並爲賊所執。<span class="jiaozhusup">慕容超載記及宋書武帝紀上「南陽」並作「濟南」。以地理考之，作「濟南」者是。</span>
</p>
<p class="em2">
	三月己亥，大雪，<span class="jiaozhusup">「己亥」原作「乙亥」。三月己丑朔，無乙亥。五行志下及宋書五行志四作「己亥」，是，今據改。</span>平地數尺。車騎將軍劉裕帥師伐慕容超。
</p>
<p class="em2">
	夏六月丙寅，震于太廟。劉裕大破慕容超于臨朐。
</p>
<p class="em2">
	秋七月，姚興將乞伏乾歸僭稱西秦王於苑川。
</p>
<p class="em2">
	九月戊辰，離班弒高雲，雲將馮跋攻班，殺之。<span class="jiaozhusup">九月丙戌朔，無戊辰。通鑑一一五繫此事於十月。「殺」，各本作「弒」，誤，今據殿本及建康實錄一０改。</span>跋僭即王位，仍號燕。
</p>
<p class="em2">
	冬十月，魏清河王紹弒其主珪。
</p>
<p class="em2">
	六年春二月丁亥，劉裕攻慕容超，克之，齊地悉平。是月，廣州刺史盧循反，寇江州。
</p>
<p class="em2">
	三月，禿髮傉檀及沮渠蒙遜戰于窮泉，傉檀敗績。壬申，鎮南將軍、江州刺史何無忌及循戰于豫章，王師敗績，無忌死之。
</p>
<p class="em2">
	夏四月，青州刺史諸葛長民、兗州刺史劉藩、<span class="jiaozhusup">天文志下作「劉蕃」。</span>并州刺史劉道憐乃入衛京師。
</p>
<p class="em2">
	五月丙子，大風，拔木。<span class="jiaozhusup">丙子依日序當在下「己未」「乙丑」之下。五行志下、宋書五行志五皆云「五月壬申大風，拔北郊樹」，「甲戊又風，發屋折木」，疑紀日干有誤。</span>戊子，衛將軍劉毅及盧循戰于桑落洲，<span class="jiaozhusup">五月壬子朔，無戊子，通鑑一一五作「戊午」，以下文「己未」「乙丑」日序推之，作「戊午」者是。</span>王師敗績。尚書左僕射孟昶懼，自殺。己未，大赦。乙丑，循至淮口，內外戒嚴。大司馬、琅邪王德文都督宮城諸軍事，次中皇堂，太尉劉裕次石頭，梁王珍之屯南掖門，冠軍將軍劉敬宣屯北郊，輔國將軍孟懷玉屯南岸，建武將軍王仲德屯越城，廣武將軍劉懷默屯建陽門，淮口築柤浦、藥園、廷尉三壘以距之。丙寅，震太廟鴟尾。<span class="jiaozhusup">上年書「夏六月丙寅震于太廟」，疑此爲一事之誤重，宋書五行志四在五年可證。</span>
</p>
<p class="em2">
	秋七月庚申，盧循遁走。甲子，使輔國將軍王仲德、廣川太守劉鍾、河間內史蒯恩等帥眾追之。是月，盧循寇荊州，刺史劉道規、雍州刺史魯宗之等敗之。又破徐道覆于華容，賊復走尋陽。
</p>
<p class="em2">
	八月，姚興將桓謙寇江陵，<span class="jiaozhusup">校文：桓玄傳、宋武紀桓謙爲譙縱將。</span>劉道規敗之。
</p>
<p class="em2">
	冬十一月，蜀賊譙縱陷巴東，守將溫祚、時延袓死之。
</p>
<p class="em2">
	十二月壬辰，劉裕破盧循于豫章。
</p>
<p class="em2">
	七年春二月壬午，右將軍劉藩斬徐道覆于始興，傳首京師。
</p>
<p class="em2">
	夏四月，盧循走交州，刺史杜慧度斬之。
</p>
<p class="em2">
	秋七月丁卯，以荊州刺史劉道規爲征西大將軍、開府儀同三司。
</p>
<p class="em2">
	冬十月，袓渠蒙遜伐涼，涼武昭王玄盛與戰，敗之。
</p>
<p class="em2">
	八年春二月丙子，以吳興太守孔靖爲尚書右僕射。
</p>
<p class="em2">
	三月甲寅，山陰地陷四尺，有聲如雷。
</p>
<p class="em2">
	夏五月，乞伏公府弒乞伏乾歸，乾歸子熾盤誅公府，<span class="jiaozhusup">宜依熾磐載記作「熾磐」。下同。</span>僭即僞位。
</p>
<p class="em2">
	六月，以平北將軍魯宗之爲鎮北將軍。
</p>
<p class="em2">
	秋七月甲午，武陵王季度薨。庚子，<span class="jiaozhusup">七月己巳朔，無庚子。通鑑一一六作「閏月」，建康實錄一０作「八月」，俱有庚子，未知孰是。</span>征西大將軍劉道規卒。
</p>
<p class="em2">
	八月，皇后王氏崩。辛亥，高密王純之薨。
</p>
<p class="em2">
	九月癸酉，葬僖皇后于休平陵。己卯，太尉劉裕害右將軍兗州刺史劉藩、尚書左僕射謝混。庚辰，裕矯詔曰：「劉毅苞藏禍心，構逆南夏，藩、混助亂，志肆姦宄。賴寧輔玄鑒，撫機挫銳，凶黨即戮，社稷乂安。夫好生之德，所因者本，肆眚覃仁，實資玄澤。況事興大憝，禍自元凶。其大赦天下，唯劉毅不在其例。普增文武位一等。孝順忠義，隱滯遺逸，必令聞達。」己丑，劉裕帥師討毅。裕參軍王鎮惡陷江陵城，毅自殺。
</p>
<p class="em2">
	冬十一月，沮渠蒙遜僭號河西王。
</p>
<p class="em2">
	十二月，以西陵太守朱齡石爲建威將軍、<span class="jiaozhusup">周校：「西陵」譙縱傳作「西陽」。按宋書朱齡石傳、建康實錄一０及通鑑一一六俱作「西陽」。</span>益州刺史，帥師伐蜀，分荊州十郡置湘州。
</p>
<p class="em2">
	是歲，廬陵、南康地四震。
</p>
<p class="em2">
	九年春三月丙寅，劉裕害前將軍諸葛長民及其弟輔國大將軍黎民、從弟寧朔將軍秀之。戊寅，<span class="jiaozhusup">「戊寅」上原有「三月」二字。複出，刪。</span>加劉裕鎮西將軍、豫州刺史。林邑范胡達寇九真，<span class="jiaozhusup">「胡」，各本作「湖」，今從宋本，說詳本卷校記〔七〕。</span>交州刺史杜慧度斬之。
</p>
<p class="em2">
	夏四月壬戌，罷臨沂、湖熟皇后脂澤田四十頃，以賜貧人，弛湖池之禁。封鎮北將軍魯宗之爲南陽郡公。
</p>
<p class="em2">
	秋七月，朱齡石克成都，斬譙縱，益州平。
</p>
<p class="em2">
	九月，封劉裕次子義真爲桂楊公。
</p>
<p class="em2">
	冬十二月，安平王球之薨。<span class="jiaozhusup">上年云「武陵王季度薨」，球之爲季度子，作「安平王」誤，元四王傳並可證。</span>
</p>
<p class="em2">
	是歲，高句麗、倭國及西南夷銅頭大師並獻方物。
</p>
<p class="em2">
	十年春三月戊寅，地震。
</p>
<p class="em2">
	夏六月，乞伏熾盤帥師伐禿髮傉檀，滅之。
</p>
<p class="em2">
	秋七月，淮北大風，壞廬舍。
</p>
<p class="em2">
	九月丁巳朔，日有蝕之。林邑遣使來獻方物。
</p>
<p class="em2">
	是歲，城東府。
</p>
<p class="em2">
	十一年春正月，荊州刺史司馬休之、雍州刺史魯宗之並舉兵貳於劉裕，裕帥師討之。庚午，大赦。丁丑，以吏部尚書謝裕爲尚書左僕射。
</p>
<p class="em2">
	二月丁未，姚興死，子泓嗣僞位。<span class="jiaozhusup">姚興實死于下年，紀誤提前一年，說詳通鑑考異。宋書及南史之武帝紀亦可證。</span>
</p>
<p class="em2">
	三月辛巳，淮陵王蘊薨。壬午，劉裕及休之戰于江津，休之敗，奔襄陽。
</p>
<p class="em2">
	夏四月乙卯，青、冀二州刺史劉敬宣爲其參軍司馬道賜所害。
</p>
<p class="em2">
	五月甲申，彗星二見。甲午，休之、宗之出奔于姚泓。<span class="jiaozhusup">校文：載記二人出奔皆在姚興時，休之傳亦云。然今謂奔於姚泓，蓋紀誤以興死於是年二月，故休之等以五月出奔，遂屬於泓耳。實則興死在十二年，非是年。</span>論平蜀功，封劉裕子義隆彭城公，朱齡石豐城公。己酉，霍山崩，出銅鍾六枚。
</p>
<p class="em2">
	秋七月丙戌，京師大水，壞太廟。辛亥晦，日有蝕之。
</p>
<p class="em2">
	八月丁未，<span class="jiaozhusup">八月壬子朔，無丁未。</span>尚書左僕射謝裕卒，以尚書右僕射劉穆之爲尚書左僕射。
</p>
<p class="em2">
	九月己亥，大赦。
</p>
<p class="em2">
	十二年春正月，姚泓使其將魯軌寇襄陽，雍州刺史趙倫之擊走之。
</p>
<p class="em2">
	二月，加劉裕中外大都督。
</p>
<p class="em2">
	夏六月，赫連勃勃攻姚泓秦州，陷之。己酉，新除尚書令、都鄉亭侯劉柳卒。
</p>
<p class="em2">
	秋八月，劉裕及琅邪王德文帥眾伐姚泓。丙午，大赦。
</p>
<p class="em2">
	冬十月丙寅，姚泓將姚光以洛陽降。<span class="jiaozhusup">斠注：姚泓載記「光」作「洸」。按：宋書武帝紀中、魏書姚萇傳、通鑑一一七並作「洸」。</span>己丑，遣兼司空、高密王恢之修謁五陵。
</p>
<p class="em2">
	十三年春正月甲戌朔，日有蝕之。
</p>
<p class="em2">
	二月，涼武昭王李玄盛薨，世子士業嗣位爲涼州牧、涼公。
</p>
<p class="em2">
	三月，龍驤將軍王鎮惡大破姚泓將姚紹于潼關。
</p>
<p class="em2">
	夏，劉裕敗魏將鵝青于河曲，<span class="jiaozhusup">斠注：魏書司馬叡傳作「娥親」，廣韻七歌：「娥，又姓」，本紀作「鵝」誤。按：魏書太宗紀、劉裕傳、通鑑一一八亦作「娥清」。</span>斬青裨將阿薄干。是月，涼公李士業大敗沮渠蒙遜于鮮支澗。<span class="jiaozhusup">蒙遜載記、通鑑一一八作「解支澗」。</span>
</p>
<p class="em2">
	五月，<span class="jiaozhusup">「五月」上原有「夏」字，複出，刪。</span>劉裕克潼關。丁亥，會稽王脩之薨。
</p>
<p class="em2">
	六月癸亥，林邑獻馴象、白鸚鵡。
</p>
<p class="em2">
	秋七月，劉裕克長安，執姚泓，收其彝器，歸諸京師。南海賊徐道期陷廣州，始興相劉謙之討平之。
</p>
<p class="em2">
	冬十一月辛未，左僕射、前將軍劉穆之卒。
</p>
<p class="em2">
	十四年春正月辛巳，<span class="jiaozhusup">正月丁酉朔，無辛巳。</span>大赦。青州刺史沈田子害龍驤將軍王鎮惡于長安。
</p>
<p class="em2">
	夏六月，劉裕爲相國，進封宋公。
</p>
<p class="em2">
	冬十月，以涼公士業爲鎮西將軍，封酒泉公。
</p>
<p class="em2">
	十一月，赫連勃勃大敗王師于青泥北。雍州刺史朱齡石焚長安宮殿，奔于潼關。尋又大潰，齡石死之。
</p>
<p class="em2">
	十二月戊寅，帝崩于東堂，時年三十七。葬休平陵。
</p>
<p class="em2">
	帝不惠，自少及長，口不能言，雖寒暑之變，無以辯也。凡所動止，皆非己出。故桓玄之篡，因此獲全。初讖云「昌明之後有二帝」，劉裕將爲禪代，故密使王韶之縊帝而立恭帝，以應二帝云。
</p>
<div class="section" id="title-2"><h2>
<strong>恭帝</strong>
</h2></div>
<p class="em2">
	恭帝諱德文，字德文，安帝母弟也。初封琅邪王，歷中軍將軍、散騎常侍、衛將軍、開府儀同三司，加侍中，領司徒、錄尚書六條事。元興初，遷車騎大將軍。桓玄執政，進位太宰，加兗冕之服，綠綟綬。玄篡位，以帝爲石陽縣公，與安帝俱居尋陽。及玄敗，隨至江陵。玄死，桓振奄至，躍馬奮戈，直至階下，瞋目謂安帝曰：「臣門戶何負國家，而屠滅若是？」帝乃下床謂振曰：「此豈我兄弟意邪！」振乃下馬致拜。振平，復爲琅邪王。又領徐州刺史，尋拜大司馬，領司徒，加殊禮。
</p>
<p class="em2">
	義熙五年，置左右長史、司馬、從事中郎四人，加羽葆鼓吹。
</p>
<p class="em2">
	十二年，詔曰：「大司馬明德懋親，太尉道勳光大，並徽序彝倫，燮和二氣，髦俊引領，思佐鼎飪。而雅尚沖挹，四門弗闢，誠合大雅謙虛之道，實違急賢贊世之務。昔蒲輪載徵，異人並出，東平開府，奇士嚮臻，濟濟之盛，朕有欽焉。可敕二府，依舊辟召，必將明敭俊乂，嗣軌前賢矣。」於是始辟召掾屬。時太尉裕都督中外諸軍，詔曰：「大司馬地隆任重，親賢莫貳。雖府受節度，可身無致敬。」
</p>
<p class="em2">
	劉裕之北征也，帝上疏，請帥所蒞，啟行戎路，修敬山陵。朝廷從之，乃與裕俱發。及有司以即戎不得奉辭陵廟，帝復上疏曰：「臣推轂閫外，將革寒暑，不獲展情埏隧，私心罔極。伏願天慈，特垂聽許，使臣微誠粗申，即路無恨。」許之。及姚泓滅，歸于京都。
</p>
<p class="em2">
	十四年十二月戊寅，安帝崩。劉裕矯稱遺詔曰：<span class="jiaozhusup">各本無「遺」字，據宋本及通志一０下補。</span>「唯我有晉，誕膺明命，業隆九有，光宅四海。朕以不德，屬當多難，幸賴宰輔，拯厥顛覆。仍恃保祐，克黜禍亂，遂冕旒辰極，混一六合。方憑阿衡，惟新洪業，而遘疾大漸，將遂弗興。仰惟祖宗靈命，親賢是荷。咨爾大司馬、琅邪王，體自先皇，明德光懋，屬惟儲貳，眾望攸集。其君臨晉邦，奉係宗祀，允執其中，燮和天下。闡揚末誥，無廢我高祖之景命。」是日，即帝位，大赦。
</p>
<p class="em2">
	元熙元年春正月壬辰朔，改元。以山陵未厝，不朝會。立皇后褚氏。甲午，徵劉裕還朝。戊戌，有星孛于太微西藩，庚申，葬安皇帝于休平陵。帝受朝，懸而不樂。以驃騎將軍劉道憐爲司空。
</p>
<p class="em2">
	秋八月，劉裕移鎮壽陽。以劉懷慎爲前將軍、北徐州刺史，鎮彭城。
</p>
<p class="em2">
	九月，劉裕自解揚州。
</p>
<p class="em2">
	冬十月乙酉，裕以其子桂陽公義真爲揚州刺史。
</p>
<p class="em2">
	十一月丁亥朔，日有蝕之。
</p>
<p class="em2">
	十二月辛卯，<span class="jiaozhusup">十二月丁巳朔，無辛卯。</span>裕加殊禮。己卯，太史奏，黑龍四見于東方。
</p>
<p class="em2">
	二年夏六月壬戌，劉裕至于京師。傅亮承裕密旨，諷帝禪位，草詔，請帝書之。帝欣然謂左右曰：「晉氏久已失之，今復何恨。」乃書赤紙爲詔。甲子，遂遜于琅邪第。劉裕以帝爲零陵王，居于秣陵，行晉正朔，車旗服色一如其舊，有其文而不備其禮。帝自是之後，深慮禍機，褚后常在帝側，飲食所資，皆出褚后，故宋人莫得伺其隟。宋永初二年九月丁丑，<span class="jiaozhusup">九月丙午朔，無丁丑。</span>裕使后兄叔度請后；有間，兵人踰垣而入，弒帝于內房。時年三十六。諡恭皇帝，葬沖平陵。
</p>
<p class="em2">
	帝幼時性頗忍急，及在藩國，曾令善射者射馬爲戲。既而有人云：「馬者國姓，而自殺之，不祥之甚。」帝亦悟，甚悔之。其後復深信浮屠道，鑄貨千萬，造丈六金像，親於瓦官寺迎之，步從十許里。安帝既不惠，帝每侍左右，消息溫涼寢食之節，以恭謹聞，時人稱焉。
</p>
<p class="em2">
	始，元帝以丁丑歲稱晉王，置宗廟，使郭璞筮之，云「享二百年」。自丁丑至禪代之歲，年在庚申，爲一百四歲。然丁丑始係西晉，庚申終入宋年，所餘惟一百有二歲耳。璞蓋以百二之期促，故婉而倒之爲二百也。
</p>
<p class="em2">
	史臣曰：安帝即位之辰，鍾無妄之日，道子、元顯並傾朝政，主昏臣亂，未有如斯不亡者也。雖有手握戎麾，心存舊國，迴首無良，忽焉蕭散。於是桓玄乘釁，勢踰飆指，六師咸泯，隻馬徂遷。是以宋高非典午之臣，孫恩豈金行之寇。若乃世遇顛覆，則恭皇斯甚。於越之民，詎燻丹穴，會稽之侶，寧歎入臣。去皇屋而歸來，灑丹書而不恨。夫五運攸革，三微數盡，猶高秋彫候，理之自然。觀其搖落，人有爲之流漣者也。
</p>
<p class="em2">
	贊曰：安承流湎，大盜斯張。恭乃寓命，他人是綱。猶存周赧，始立懷王。虛尊假號，異術同亡。
</p>

<br/>
 



</div></body></html>