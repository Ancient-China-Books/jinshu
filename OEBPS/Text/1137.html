<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>晉書-卷七·帝紀第七</title></head><body><div id="text">


<div class="section" id="title-0"><h1>
	帝紀第七
</h1><hr/></div>

<div class="section" id="title-1"><h2>
<strong>成帝</strong>
</h2></div>
<p class="em2">
	成皇帝諱衍，字世根，明帝長子也。太寧三年三月戊辰，立爲皇太子。閏月戊子，明帝崩。己丑，太子即皇帝位，大赦，增文武位二等，賜鰥寡孤老帛，人二匹，尊皇后庾氏爲皇太后。
</p>
<p class="em2">
	秋九月癸卯，<span class="jiaozhusup">舉正：「癸卯」誤書「辛丑」前。按：九月癸巳朔，癸卯爲十一日，辛丑爲初九。</span>皇太后臨朝稱制。司徒王導錄尚書事，與中書令庾亮參輔朝政。以撫軍將軍、南頓王宗爲驃騎將軍，領軍將軍、汝南王祐爲衛將軍。辛丑，葬明帝於武平陵。
</p>
<p class="em2">
	冬十一月癸巳朔，日有蝕之。廣陵相曹渾有罪，下獄死。
</p>
<p class="em2">
	咸和元年春二月丁亥，大赦，改元，大酺五日，賜鰥寡孤老米，人二斛，京師百里內復一年。
</p>
<p class="em2">
	夏四月，石勒遣其將石生寇汝南，汝南人執內史祖濟以叛。甲子，尚書左僕射鄧攸卒。
</p>
<p class="em2">
	五月，大水。
</p>
<p class="em2">
	六月癸亥，使持節、散騎常侍、監淮北諸軍事、北中郎將、徐州刺史、泉陵公劉遐卒。癸酉，以車騎將軍郗鑒領徐州刺史，征虜將軍郭默爲北中郎將、假節、監淮北諸軍。劉遐部曲將李龍、史迭奉遐子肇代遐位以距默，臨淮太守劉矯擊破之，斬龍，傳首京師。
</p>
<p class="em2">
	秋七月癸丑，使持節、都督江州諸軍事、江州刺史、平南將軍、觀陽伯應詹卒。<span class="jiaozhusup">斠注：明紀及詹傳並作「觀陽縣侯」。按：明紀封賞諸人，應詹與郗鑒同，郗鑒爲縣侯，詹亦應爲縣侯。疑此誤。御覽二百引晉中興書作「觀寧侯」；雖誤「觀陽」爲「觀寧」，然作「侯」不作「伯」，亦可證。</span>
</p>
<p class="em2">
	八月，以給事中、前將軍、丹楊尹溫嶠爲平南將軍、假節、都督，江州刺史。
</p>
<p class="em2">
	九月，旱。李雄將張龍寇涪陵，執太守謝俊。
</p>
<p class="em2">
	冬十月，封魏武帝玄孫曹勱爲陳留王，<span class="jiaozhusup">宋本、類聚五一、冊府一七三、御覽二０一引晉中興書及通典七四「勱」並作「勵」。</span>以紹魏。丙寅，衛將軍、汝南王祐薨。己巳，封皇弟岳爲吳王。車騎將軍、南頓王宗有罪，伏誅，貶其族爲馬氏。免太宰、西陽王羕，降爲弋陽縣王。庚辰，赦百里內五歲以下刑。是月，劉曜將黃秀、帛成寇酇，平北將軍魏該帥眾奔襄陽。
</p>
<p class="em2">
	十一月壬子，大閱于南郊。改定王侯國秩，九分食一。
</p>
<p class="em2">
	石勒將石聰攻壽陽，不克，遂侵逡遒、阜陵，加司徒王導大司馬、假黃鉞、都督中外征討諸軍事以禦之。歷陽太守蘇峻遣其將韓晃討石聰，走之。
</p>
<p class="em2">
	時大旱，自六月不雨，至於是月。
</p>
<p class="em2">
	十二月，濟㟭太守劉闓殺下邳內史夏侯嘉，叛降石勒。梁王翹薨。
</p>
<p class="em2">
	二年春正月，寧州秀才龐遺起義兵，攻李雄將任回、<span class="jiaozhusup">「回」本作「佪」，明紀、李雄載記、王遜傳、華陽國志九皆作「回」，今改從一律。</span>李謙等，雄遣其將羅恆、費黑救之。寧州刺史尹奉遣裨將姚岳、朱提太守楊術援遺，戰于臺登，岳等敗績，術死之。
</p>
<p class="em2">
	三月，益州地震。
</p>
<p class="em2">
	夏四月，旱。己未，豫章地震。
</p>
<p class="em2">
	五月甲申朔，日有蝕之。丙戌，加豫州刺史祖約爲鎮西將軍。戊子，京師大水。
</p>
<p class="em2">
	冬十月，劉曜使其子胤侵枹罕，遂略河南地。
</p>
<p class="em2">
	十一月，豫州刺史祖約、歷陽太守蘇峻等反。
</p>
<p class="em2">
	十二月辛亥，蘇峻使其將韓晃入姑孰，屠于湖。壬子，彭城王雄、章武王休叛，奔峻。庚申，京師戒嚴。假護軍將軍庾亮節爲征討都督，以右衛將軍趙胤爲冠軍將軍、歷陽太守，使與左將軍司馬流帥師距峻，戰于慈湖，流敗，死之。假驍騎將軍鍾雅節，帥舟軍，與趙胤爲前鋒，以距峻。丙寅，徙封琅邪王昱爲會稽王，吳王岳爲琅邪王。辛未，宣城內史桓彝及峻戰于蕪湖，彝軍敗績。車騎將軍郗鑒遣廣陵相劉矩帥師赴京師。
</p>
<p class="em2">
	三年春正月，平南將軍溫嶠帥師救京師，次於尋陽，遣督護王愆期、西陽太守鄧嶽、鄱陽太守紀睦爲前鋒。征西大將軍陶侃遣督護龔登受嶠節度。鍾雅、趙胤等次慈湖，王愆期、鄧嶽等次直瀆。丁未，峻濟自橫江，登牛渚。
</p>
<p class="em2">
	二月庚戌，峻至于蔣山。假領軍將軍卞壼節，帥六軍，及峻戰于西陵，王師敗績。丙辰，峻攻青溪柵，因風縱火，王師又大敗。尚書令、領軍將軍卞壼，丹楊尹羊曼，黃門侍郎周導，廬江太守陶瞻並遇害，死者數千人。庾亮又敗于宣陽門內，遂攜其諸弟與郭默、趙胤奔尋陽。於是司徒王導、右光祿大夫陸曄、荀崧等衛帝于太極殿，太常孔愉守宗廟。賊乘勝麾戈接於帝座，突入太后後宮，左右侍人皆見掠奪。是時太官唯有燒餘米數石，以供御膳。百姓號泣，響震都邑。丁巳，峻矯詔大赦，又以祖約爲侍中、太尉、尚書令，自爲驃騎將軍、錄尚書事。吳郡太守庾冰奔于會稽。
</p>
<p class="em2">
	三月丙子，皇太后庾氏崩。
</p>
<p class="em2">
	夏四月，石勒攻宛，南陽太守王國叛，降於勒。壬申，葬明穆皇后于武平陵。
</p>
<p class="em2">
	五月乙未，峻逼遷天子于石頭，帝哀泣升車，宮中慟哭。峻以倉屋爲宮，遣管商、張瑾、<span class="jiaozhusup">周校：蘇峻傳、王舒傳俱作「張健」。按：郗鑒傳、通鑑九四亦作「張健」。</span>弘徽寇晉陵，韓晃寇義興。吳興太守虞潭與庾冰、王舒等起義兵于三吳。丙午，征西大將軍陶侃、平南將軍溫嶠、護軍將軍庾亮、平北將軍魏該舟軍四萬，次于蔡洲。
</p>
<p class="em2">
	六月，韓晃攻宣城，內史桓彝力戰，死之。壬辰，平北將軍、雍州刺史魏該卒于師。廬江太守毛寶攻賊合肥戍，拔之。
</p>
<p class="em2">
	秋七月，祖約爲石勒將石聰所攻，眾潰，奔于歷陽。石勒將石季龍攻劉曜於蒲阪。
</p>
<p class="em2">
	八月，曜及石季龍戰于高候，季龍敗績，曜遂圍石生于洛陽。
</p>
<p class="em2">
	九月戊申，司徒王導奔于白石。庚午，陶侃使督護楊謙攻峻于石頭。溫嶠、庾亮陣于白石，竟陵太守李陽距賊南偏。峻輕騎出戰，墜馬，斬之，眾遂大潰。賊黨復立峻弟逸爲帥。前交州刺史張璉據始興反，進攻廣州，鎮南司馬曾勰等擊破之。
</p>
<p class="em2">
	冬十月，李雄將張龍寇涪陵，太守趙弼沒于賊。
</p>
<p class="em2">
	十二月乙未，石勒敗劉曜于洛陽，獲之。
</p>
<p class="em2">
	是歲，石勒將石季龍攻氐帥蒲洪於隴山，降之。
</p>
<p class="em2">
	四年春正月，帝在石頭，賊將匡術以苑城歸順，百官赴焉。侍中鍾雅、右衛將軍劉超謀奉帝出，爲賊所害。戊辰，冠軍將軍趙胤遣將甘苗討祖約于歷陽，敗之，約奔于石勒，其將牽騰帥眾降。峻子碩攻臺城，又焚太極東堂、祕閣，皆盡。城中大飢，米斗萬錢。
</p>
<p class="em2">
	二月，大雨霖。丙戌，諸軍攻石頭。李陽與蘇逸戰於柤浦，陽軍敗。建威長史滕含以銳卒擊之，逸等大敗。含奉帝御于溫嶠舟，群臣頓首號泣請罪。弋陽王羕有罪，伏誅。丁亥，大赦。時兵火之後，宮闕灰燼，以建平園爲宮。甲午，蘇逸以萬餘人自延陵湖將入吳興。乙未，將軍王允之及逸戰於溧陽，獲之。壬寅，以湘州并荊州。劉曜太子毗與其大司馬劉胤帥百官奔于上邽，<span class="jiaozhusup">李校：劉曜、石勒載記「毗」並作「熙」，通鑑九四亦作「熙」。</span>關中大亂。
</p>
<p class="em2">
	三月壬子，以征西大將軍陶侃爲太尉，封長沙郡公；車騎將軍郗鑒爲司空，封南昌縣公；平南將軍溫嶠爲驃騎將軍、開府儀同三司，封始安郡公。其餘封拜各有差。庚午，以右光祿大夫陸曄爲衛將軍、開府儀同三司。復封高密王紘爲彭城王。以護軍將軍庾亮爲平西將軍、都督揚州之宣城江西諸軍事、假節，領豫州刺史，鎮蕪湖。
</p>
<p class="em2">
	夏四月乙未，驃騎將軍、始安公溫嶠卒。
</p>
<p class="em2">
	秋七月，有星孛于西北。會稽、吳興、宣城、丹楊大水。詔復遭賊郡縣租稅三年。
</p>
<p class="em2">
	八月，劉曜將劉胤等帥眾侵石生，次于雍。
</p>
<p class="em2">
	九月，石勒將石季龍擊胤，斬之，進屠上邽，盡滅劉氏，坑其黨三千餘人。
</p>
<p class="em2">
	冬十月，廬山崩。
</p>
<p class="em2">
	十二月壬辰，右將軍郭默害平南將軍、江州刺史劉胤，太尉陶侃帥眾討默。
</p>
<p class="em2">
	是歲，天裂西北。
</p>
<p class="em2">
	五年春正月己亥，大赦。癸亥，詔除諸將任子。
</p>
<p class="em2">
	二月，以尚書陸玩爲尚書左僕射，孔愉爲右僕射。
</p>
<p class="em2">
	夏五月，旱，且飢疫。乙卯，太尉陶侃擒郭默于尋陽，斬之。石勒將劉徵寇南沙，都尉許儒遇害，進入海虞。
</p>
<p class="em2">
	六月癸巳，初稅田，畝三升。
</p>
<p class="em2">
	秋八月，石勒僭即皇帝位，<span class="jiaozhusup">御覽一二０引後趙錄勒稱帝在九月，通鑑九四亦在九月。</span>使其將郭敬寇襄陽。南中郎將周撫退歸武昌，中州流人悉降于勒。郭敬遂寇襄陽，<span class="jiaozhusup">商榷：「寇」字當作「毀」。按：通鑑九四作「敬毀襄陽城」，宜從之。</span>屯于樊城。
</p>
<p class="em2">
	九月，造新宮，始繕苑城。甲辰，徙樂成王欽爲河間王，封彭城王紘子俊爲高密王。<span class="jiaozhusup">「俊」原作「浚」。高密文獻王、彭城穆王傳「浚」均作「俊」，通鑑九四亦作「俊」，今據改，以歸一律。</span>
</p>
<p class="em2">
	冬十月丁丑，幸司徒王導第，置酒大會。
</p>
<p class="em2">
	李雄將李壽寇巴東、建平，監軍毋丘奧、太守楊謙退歸宜都<span class="jiaozhusup">本作「陽謙」。康紀、李雄載記、通鑑九四均作「楊謙」，今改從一律。</span>。
</p>
<p class="em2">
	十二月，張駿稱臣于石勒。
</p>
<p class="em2">
	六年春正月癸巳，劉徵復寇婁縣，遂掠武進。乙未，進司空郗鑒都督吳國諸軍事。戊午，以運漕不繼，發王公已下千餘丁，各運米六斛。
</p>
<p class="em2">
	二月己丑，<span class="jiaozhusup">二月壬辰朔，無己丑。</span>以幽州刺史、大單于段遼爲驃騎將軍。
</p>
<p class="em2">
	三月壬戌朔，日有蝕之。癸未，詔舉賢良直言之士。
</p>
<p class="em2">
	夏四月，旱。
</p>
<p class="em2">
	六月丙申，復故河間王顒爵位，封彭城王植子融爲樂成王，<span class="jiaozhusup">封融文已見光熙元年，此時融已死，不得再受封，「封」字下「彭城王植子融爲樂成王」十字蓋衍文。說詳周校。又「復故河間王顒爵位」八字應在上年九月「徙樂成王欽爲河間王」上，欽之徙封，即復顒爵位，而爲融之嗣也，見河間王顒傳。</span>章武王混子珍爲章武王。
</p>
<p class="em2">
	秋七月，李雄將李壽侵陰平，武都氐帥楊難敵降之。
</p>
<p class="em2">
	八月庚子，以左僕射陸玩爲尚書令。
</p>
<p class="em2">
	七年春正月辛未，大赦。
</p>
<p class="em2">
	三月，西中郎將趙胤、司徒中郎匡術攻石勒馬頭塢，克之。勒將韓雍寇南沙及海虞。
</p>
<p class="em2">
	夏四月，勒將郭敬陷襄陽。
</p>
<p class="em2">
	五月，大水。
</p>
<p class="em2">
	秋七月丙辰，詔諸養獸之屬，損費者多，一切除之。
</p>
<p class="em2">
	太尉陶侃遣子平西參軍斌與南中郎將桓宣攻石勒將郭敬，破之，克樊城。竟陵太守李陽拔新野、襄陽，因而戍之。
</p>
<p class="em2">
	冬十一月壬子朔，進太尉陶侃爲大將軍。詔舉賢良。
</p>
<p class="em2">
	十二月庚戌，帝遷于新宮。
</p>
<p class="em2">
	八年春正月辛亥朔，詔曰：「昔犬賊縱暴，宮室焚蕩，元惡雖翦，未暇營築。有司屢陳朝會逼狹，遂作斯宮，子來之勞，不日而成。既獲臨御，大饗群后，九賓充庭，百官象物。知君子勤禮，小人盡力矣。思蠲密網，咸同斯惠，其赦五歲刑以下。」令諸郡舉力人能舉千五百斤以上者。
</p>
<p class="em2">
	丙寅，李雄將李壽陷寧州，刺史尹奉及建寧太守霍彪並降之。癸酉，以張駿爲鎮西大將軍。丙子，石勒遣使致賂，詔焚之。
</p>
<p class="em2">
	夏四月，詔封故新蔡王弼弟邈爲新蔡王。以束帛徵處士尋陽翟湯、會稽虞喜。
</p>
<p class="em2">
	五月，有星隕于肥鄉。麒麟、騶虞見于遼東。乙未，<span class="jiaozhusup">舉正：上文正月辛亥朔，本月無乙未。</span>車騎將軍、遼東公慕容廆卒，子皝嗣位。
</p>
<p class="em2">
	六月甲辰，撫軍將軍王舒卒。
</p>
<p class="em2">
	秋七月戊辰，石勒死，子弘嗣僞位，其將石聰以譙來降。
</p>
<p class="em2">
	冬十月，石弘將石生起兵于關中，稱秦州刺史，遣使來降。石弘將石季龍攻石朗于洛陽，因進擊石生，俱滅之。
</p>
<p class="em2">
	十二月，石生故部將郭權遣使請降。
</p>
<p class="em2">
	九年春正月，隕石于涼州二。以郭權爲鎮西將軍、雍州刺史<span class="jiaozhusup">周校：石勒載記作「秦州刺史」。斠注：宋書天文志云「郭權以秦州歸從」，自當以權爲秦州。</span>。
</p>
<p class="em2">
	二月丁卯，加鎮西大將軍張駿爲大將軍。
</p>
<p class="em2">
	三月丁酉，會稽地震。
</p>
<p class="em2">
	夏四月，石弘將石季龍使石斌攻郭權于郿，陷之。
</p>
<p class="em2">
	六月，李雄死，其兄子班嗣僞位。乙卯，太尉、長沙公陶侃薨。大旱，詔太官徹膳，省刑，恤孤寡，貶費節用。辛未，加平西將軍庾亮都督江、荊、豫、益、梁、雍六州諸軍事。
</p>
<p class="em2">
	秋八月，大雩。自五月不雨，至于是月。
</p>
<p class="em2">
	九月戊寅，散騎常侍、衛將軍、江陵公陸曄卒。
</p>
<p class="em2">
	冬十月，李雄子期弒李班而自立，班弟玝與其將焦噲、羅凱等並來降。
</p>
<p class="em2">
	十一月，石季龍弒石弘，自立爲天王。
</p>
<p class="em2">
	十二月丁卯，以東海王沖爲車騎將軍，琅邪王岳爲驃騎將軍。蘭陵人朱縱斬石季龍將郭祥，以彭城來降。
</p>
<p class="em2">
	咸康元年春正月庚午朔，帝加元服，大赦，改元，增文武位一等，大酺三日，賜鰥寡孤獨不能自存者米，人五斛。
</p>
<p class="em2">
	二月甲子，帝親釋奠。揚州諸郡饑，遣使振給。
</p>
<p class="em2">
	三月乙酉，幸司徒府。
</p>
<p class="em2">
	夏四月癸卯，石季龍寇歷陽，加司徒王導大司馬、假黃鉞、都督征討諸軍事，以禦之。癸丑，帝觀兵于廣莫門，<span class="jiaozhusup">建康實錄七作「廣陽門」，注云，宮苑記晉時未有廣莫門，本史誤。</span>分命諸將，遣將軍劉仕救歷陽，平西將軍趙胤屯慈湖，龍驤將軍路永戍牛渚，建武將軍王允之戍蕪湖。司空郗鑒使廣陵相陳光帥眾衛京師，賊退向襄陽。戊午，解嚴。石季龍將石遇寇中廬，南中郎將王國退保襄陽。
</p>
<p class="em2">
	秋八月，長沙、武陵大水。束帛徵處士翟湯、郭翻。
</p>
<p class="em2">
	冬十月乙未朔，日有蝕之。
</p>
<p class="em2">
	是歲，大旱，會稽餘姚尤甚，米斗五百價，<span class="jiaozhusup">周校：咸和四年大饑，米斗萬錢，今僅五百，不足爲貴，疑「斗」當作「升」。</span>人相賣。
</p>
<p class="em2">
	二年春正月辛巳，彗星見于奎。以吳國內史虞潭爲衛將軍。
</p>
<p class="em2">
	二月，算軍用稅米，空懸五十餘萬石，尚書謝褒已下免官。<span class="jiaozhusup">食貨志「軍用」作「度田」。</span>辛亥，立皇后杜氏，大赦，增文武位一等。庚申，高句驪遣使貢方物。
</p>
<p class="em2">
	三月，旱，詔太官減膳，免所旱郡縣繇役。戊寅，大雩。
</p>
<p class="em2">
	夏四月丁巳，皇后見于太廟。雨雹。
</p>
<p class="em2">
	秋七月，揚州會稽饑，開倉振給。
</p>
<p class="em2">
	冬十月，廣州刺史鄧嶽遣督護王隨擊夜郎，新昌太守陶協擊興古，並克之。
</p>
<p class="em2">
	詔曰：「歷觀先代，莫不褒崇明祀，賓禮三恪。故杞宋啟土，光于周典；宗姬侯衛，垂美漢冊。自頃喪亂，庶邦殄悴，周漢之後，絕而莫繼。其詳求衛公、山陽公近屬，有履行修明，可以繼承其祀者，依舊典施行。」
</p>
<p class="em2">
	新作朱雀浮桁。
</p>
<p class="em2">
	十一月，遣建威將軍司馬勳安集漢中，爲李期將李壽所敗。
</p>
<p class="em2">
	三年春正月辛卯，立太學。
</p>
<p class="em2">
	夏六月，旱。
</p>
<p class="em2">
	冬十月丁卯，慕容皝自立爲燕王。
</p>
<p class="em2">
	四年春二月，石季龍帥眾七萬，擊段遼于遼西，遼奔于平崗。
</p>
<p class="em2">
	夏四月，李壽弒李期，僭即僞位，國號漢。石季龍爲慕容皝所敗，癸丑，加皝征北大將軍。
</p>
<p class="em2">
	五月乙未，以司徒王導爲太傅、都督中外諸軍事，司空郗鑒爲太尉，征西將軍庾亮爲司空。
</p>
<p class="em2">
	六月，改司徒爲丞相，以太傅王導爲之。
</p>
<p class="em2">
	秋八月丙午，分寧州置安州。
</p>
<p class="em2">
	五年春正月辛丑，大赦。
</p>
<p class="em2">
	三月乙丑，<span class="jiaozhusup">三月丙子朔，無乙丑。</span>廣州刺史鄧嶽伐蜀，建寧人孟彥執李壽將霍彪以降。
</p>
<p class="em2">
	夏四月辛未，征西將軍庾亮遣參軍趙松擊巴郡、江陽，獲石季龍將李閎、黃植等。<span class="jiaozhusup">「黃植」本作「黃桓」。庾亮傳作「黃植」，通鑑九六亦作「黃植」，今改從一律。「李閎」，石勒載記作「李宏」，「石季龍將」。舉正：「巴郡江陽乃李氏地，非石氏所有」通鑑九六作「執漢荊州刺史李閎、巴郡太守黃植」爲是。</span>
</p>
<p class="em2">
	秋七月庚申，使持節、侍中、丞相、領揚州刺史、始興公王導薨。辛酉，以護軍將軍何充錄尚書事。
</p>
<p class="em2">
	八月壬午，復改丞相爲司徒。辛酉，<span class="jiaozhusup">舉正：上七月已書「辛酉」，此「辛酉」日誤。按：八月癸酉朔，無辛酉。</span>太尉、南昌公郗鑒薨。
</p>
<p class="em2">
	九月，石季龍將夔安、李農陷沔南，張貉陷邾城，<span class="jiaozhusup">毛寶傳作「張狢渡」，石季龍載記作「張賀度」。</span>因寇江夏、義陽，征虜將軍毛寶、西陽太守樊俊、<span class="jiaozhusup">庾亮傳、毛寶傳及通鑑九六並作「樊峻」。</span>義陽太守鄭進並死之。夔安等進圍石城，竟陵太守李陽距戰，破之，斬首五千餘級。安乃退，遂略漢東，擁七千餘家遷于幽冀。
</p>
<p class="em2">
	冬十二月丙戌，以驃騎將軍、琅邪王岳爲司徒。李壽將李奕寇巴東，守將勞揚戰敗，死之。
</p>
<p class="em2">
	六年春正月庚子，使持節、都督江豫益梁雍交廣七州諸軍事、司空、都亭侯庾亮薨。辛亥，以左光祿大夫陸玩爲司空。
</p>
<p class="em2">
	二月，慕容皝及石季龍將石成戰于遼西，敗之，獻捷于京師。庚辰，有星孛于太微。
</p>
<p class="em2">
	三月丁卯，大赦。以車騎將軍、東海王沖爲驃騎將軍。李壽陷丹川，守將孟彥、劉齊、李秋皆死之。
</p>
<p class="em2">
	秋七月乙卯，初依中興故事，朔望聽政于東堂。
</p>
<p class="em2">
	冬十月，林邑獻馴象。十一月癸卯，復琅邪，比漢豐沛。
</p>
<p class="em2">
	七年春二月甲子朔，日有蝕之。<span class="jiaozhusup">「甲子」原作「甲午」。周校：「天文志作『甲子』，合之下三月戊戌，當爲甲子。」按：宋書五行志五、建康實錄七、通鑑九六俱作「甲子」，今據改。</span>己卯，慕容皝遣使求假燕王章璽，許之。
</p>
<p class="em2">
	三月戊戌，杜皇后崩。
</p>
<p class="em2">
	夏四月丁卯，葬恭皇后于興平陵。實編戶，王公已下皆正土斷白籍。
</p>
<p class="em2">
	秋八月辛酉，驃騎將軍、東海王沖薨。
</p>
<p class="em2">
	九月，罷太僕官。
</p>
<p class="em2">
	冬十二月癸酉，司空、興平伯陸玩薨。除樂府雜伎。罷安州。
</p>
<p class="em2">
	八年春正月己未朔，日有蝕之。乙丑，大赦。
</p>
<p class="em2">
	三月，初以武悼楊皇后配饗武帝廟。
</p>
<p class="em2">
	夏六月庚寅，帝不悆，詔曰：「朕以眇年，獲嗣洪緒，託于王公之上，于茲十有八年。未能闡融政道，翦除逋祲，夙夜戰兢，匪遑寧處。今遘疾殆不興，是用震悼于厥心。千齡眇眇，未堪艱難。司徒、琅邪王岳，親則母弟，體則仁長，君人之風，允塞時望。肆爾王公卿士，其輔之！以祗奉祖宗明祀，協和內外，允執其中。嗚呼，敬之哉！無墜祖宗之顯命。」壬辰，引武陵王晞、會稽王昱、中書監庾冰、中書令何充、尚書令諸葛恢並受顧命。癸巳，帝崩于西堂，時年二十二，葬興平陵，廟號顯宗。
</p>
<p class="em2">
	帝少而聰敏，有成人之量。南頓王宗之誅也，帝不之知，及蘇峻平，問庾亮曰：「常曰白頭公何在？」亮對以謀反伏誅。帝泣謂亮曰：「舅言人作賊，便殺之，人言舅作賊，復若何？」亮懼，變色。庾懌嘗送酒於江州刺史王允之，允之與犬，犬斃，懼而表之。帝怒曰：「大舅已亂天下，小舅復欲爾邪？」懌聞，飲藥而死。然少爲舅氏所制，不親庶政。及長，頗留心萬機，務在簡約，常欲于後園作射堂，計用四十金，以勞費乃止。雄武之度，雖有愧於前王；恭儉之德，足追蹤于往烈矣。
</p>
<div class="section" id="title-2"><h2>
<strong>康帝</strong>
</h2></div>
<p class="em2">
	康皇帝諱岳，字世同，成帝母弟也。咸和元年封吳王，二年徙封琅邪王；九年拜散騎常侍，加驃騎將軍；咸康五年遷侍中、司徒。
</p>
<p class="em2">
	八年六月庚寅，成帝不悆，詔以琅邪王爲嗣。癸巳，成帝崩。甲午，即皇帝位，大赦。諸屯戍文武及二千石官長，不得輒離所局而來奔赴。己亥，封成帝子丕爲琅邪王，奕爲東海王。時帝諒陰不言，委政于庾冰、何充。秋七月丙辰，葬成皇帝于興平陵。帝親奉奠于西階，既發引，徒行至閶闔門，升素輿，至于陵所。己未，以中書令何充爲驃騎將軍。
</p>
<p class="em2">
	八月辛丑，彭城王紘薨。以江州刺史王允之爲衛將軍。
</p>
<p class="em2">
	九月，詔琅邪國及府吏進位各有差。
</p>
<p class="em2">
	冬十月甲午，衛將軍王允之卒。
</p>
<p class="em2">
	十二月，增文武位二等。壬子，立皇后褚氏。
</p>
<p class="em2">
	建元元年春正月，改元，振恤鰥寡孤獨。
</p>
<p class="em2">
	三月，以中書監庾冰爲車騎將軍。
</p>
<p class="em2">
	夏四月，益州刺史周撫、西陽太守曹據伐李壽，敗其將李恆于江陽。<span class="jiaozhusup">庾翼傳作「李桓」。</span>
</p>
<p class="em2">
	五月，旱。
</p>
<p class="em2">
	六月壬午，又以束帛徵處士尋陽翟湯、<span class="jiaozhusup">「尋陽」原作「南陽」，據成紀、隱逸傳、冊府九八改。</span>會稽虞喜。
</p>
<p class="em2">
	有司奏，成帝崩一周，請改素服，御進膳如舊。壬寅，詔曰：「禮之降殺，因時而寢興，誠無常矣。至於君親相準，名教之重，莫之改也。權制之作，蓋出近代，雖曰適事，實弊薄之始。先王崇之，後世猶怠，而況因循，又從輕降，義弗可矣。」
</p>
<p class="em2">
	石季龍帥眾伐慕容皝，皝大敗之。
</p>
<p class="em2">
	秋七月，石季龍將戴開帥眾來降。丁巳，詔曰：「慕容皝摧殄羯寇，乃云死沒八萬餘人，將是其天亡之始也。中原之事，宜加籌量。且戴開已帥部黨歸順，宜見慰勞。其遣使詣安西、驃騎，諮謀諸軍事。」
</p>
<p class="em2">
	以輔國將軍、琅邪內史桓溫爲前鋒小督、假節，帥眾入臨淮，安西將軍庾翼爲征討大都督，遷鎮襄陽。
</p>
<p class="em2">
	庚申，晉陵、吳郡災。
</p>
<p class="em2">
	八月，李壽死，子勢嗣僞位。石季龍使其將劉寧攻陷狄道。
</p>
<p class="em2">
	冬十月辛巳，以車騎將軍庾冰都督荊江司雍益梁六州諸軍事、江州刺史，以驃騎將軍何充爲中書監、都督揚豫二州諸軍事、揚州刺史、錄尚書事，輔政。以琅邪內史桓溫都督青徐兗三州諸軍事、徐州刺史，褚裒爲衛將軍、領中書令。
</p>
<p class="em2">
	十一月己巳，大赦。
</p>
<p class="em2">
	十二月，石季龍侵張駿，駿使其將軍謝艾拒之，大戰于河西，季龍敗績。十二月，高句驪遣使朝獻。
</p>
<p class="em2">
	二年春正月，張駿遣其將和驎、謝艾討南羌于闐和，大破之。
</p>
<p class="em2">
	二月，慕容皝及鮮卑帥宇文歸戰于昌黎，歸眾大敗，奔于漠北。
</p>
<p class="em2">
	四月，張駿將張瓘敗石季龍將王擢于三交城。
</p>
<p class="em2">
	秋八月丙子，進安西將軍庾翼爲征西將軍。庚辰，持節、都督司雍梁三州諸軍事、梁州刺史、平北將軍、竟陵公桓宣卒。
</p>
<p class="em2">
	丁巳，<span class="jiaozhusup">丁巳乃閏八月十四日，此脫「閏月」二字。通鑑九七有。</span>以衛將軍褚裒爲特進、都督徐兗二州諸軍事、兗州刺史，鎮金城。
</p>
<p class="em2">
	九月，巴東太守楊謙擊李勢、勢將申陽，走之，獲其將樂高。丙申，立皇子聃爲皇太子。
</p>
<p class="em2">
	戊戌，帝崩于式乾殿，時年二十三，葬崇平陵。
</p>
<p class="em2">
	初，成帝有疾，中書令庾冰自以舅氏當朝，權侔人主，恐異世之後，戚屬將疏，乃言國有強敵，宜立長君，遂以帝爲嗣。制度年號，再興中朝，因改元曰建元。或謂冰曰：「郭璞讖云『立始之際丘山傾』，立者，建也；始者，元也；丘山，諱也。」冰瞿然，既而歎曰：「如有吉凶，豈改易所能救乎？」至是果驗云。
</p>
<p class="em2">
	史臣曰：肆虐滔天，豈伊朝夕。若乃詳刑不怨，庶情猶仰，又可以見逆順之機焉。成帝因削弱之資，守江淮之地，政出渭陽，聲乖威服。凶徒既縱，神器阽危，京華無敖庾之資，宮室類咸陽之火。桀犬吠堯，封狐嗣亂，方諸后羿，曷若斯之甚也。反我皇駕，不有晉文之師，繫于苞桑，且賴陶公之力。古之侯服，不幸臣家，天子宣遊，則避宮北面，聞諸遺策，用爲恆範。顯宗于王導之門，斂衣前拜，豈魯公受玉之卑乎！帝亦克儉于躬，庶能激揚流弊者也。
</p>
<p class="em2">
	贊曰：惟皇夙表，余舅爲毗。勤於致寇，拙於行師。火及君屋，兵纏帝帷。石頭之駕，海內含悲。康后天資，居哀禮縟。墜典方興，降齡奚促。
</p>

<br/>
 



</div></body></html>